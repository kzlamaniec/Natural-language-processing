Na Smoczej Skale wiekowy maester Cressen obserwuje zadziwiająco jasną kometę, którą widać nawet w środku dnia. Shireen, córka Stannisa Baratheona, odwiedza Cressena w jego samotni. Księżniczka chce bliżej przyjrzeć się przysłanemu z Cytadeli białemu krukowi, który przybył z wiadomością o końcu lata. Dziewczynce towarzyszy błazen Plama, który śpiewa pozbawione sensu piosenki, wzbudzając niepokój małej księżniczki. Maester Pylos informuje Cressena o przybyciu Davosa na Smoczą Skałę. Były przemytnik powraca, by zdać sprawozdanie Stannisowi ze swych starań w pozyskiwaniu sojuszników dla jego sprawy. Z jego relacji wynika, że lordowie burzy nie chcą udzielić poparcia Stannisowi Baratheonowi, a większość z nich nawet nie chciała rozmawiać z Cebulowym Rycerzem. Davos przestrzega Stannisa przed walką o Żelazny Tron z tak marnymi siłami. Tego samego zdania jest maester Cressen, ale król jest uparty. Cressen uważa, że fatalny wpływ na Stannisa ma kapłanka R’hllora, Melisandre z Asshai, i na wieść o prorokowanej przez nią śmierci Renly’ego postanawia ją zlikwidować. Podczas uczty, na którą Cressen musi się wprosić, maester proponuje kapłance wspólny toast z zatrutego kielicha. Melisandre wypija zatrute wino bez szkody dla swego zdrowia, a maester Cressen umiera.

 

Przebrana za chłopca Arya Stark wędruje z Yorenem i pozostałymi chłopcami i mężczyznami, którzy zdecydowali wstąpić do Nocnej Straży. Wśród nich są ulicznicy i przestępcy, a najgroźniejszymi więźniami wydaje się być trójka mężczyzn skuta kajdanami. Dziewczynce najwięcej problemu przysparza nie ukrycie swej tożsamości, a obrona przed towarzyszącymi jej chłopakami, którzy uznali, że mogą bezkarnie atakować słabszą osobę. Po laniu, jakie sprawiła Gorącej Bułce, współtowarzysze nie ośmielają się jej więcej atakować. Arya zostaje ukarana przez Yorena, przy okazji dowiaduje się także, że jej ojciec miał przywdziać czerń i udać się na Mur. Dziewczynka również widzi kometę. Gwiazda kojarzy jej się z mieczem zbroczonym krwią.

Tyrion Bronn

Kometę widać także w Królewskiej Przystani. Popularna interpretacja głosi, że zwiastuje ona chwałę pochodzącego z rodu Lannisterów króla Joffreya. Sansa Stark towarzyszy Joffreyowi podczas turnieju rycerskiego zorganizowanego z okazji urodzin młodego króla. Sam turniej jest skromny i biorą w nim udział przeciętni rycerze. Zdaniem Arysa Oakhearta zwycięstwo w nim nie przyniesie triumfatorowi radości, zaś Sandor Clegane głośno mówi, że z uwagi na słaby poziom zawodników nie warto w turnieju brać udziału. Król, obserwując zmagania kolejnych rycerzy, jest coraz bardziej znudzony, co budzi niepokój w Sansie, doskonale znającej jego skłonności do okrucieństwa. Jednym z rycerzy mających wystąpić w turnieju jest ser Dontos z rodu Hollardów, który niestety upił się do tego stopnia, że nie był w stanie wsiąść na konia. Zirytowany jego zachowaniem Joffrey rozkazuje utopić biedaka w beczce wina. W obronie Dontosa staje Sansa, która próbuje przekonać Joffreya, iż zabicie kogokolwiek w dzień imienia przynosi ogromnego pecha. Dziewczynę wspiera Sandor. Dzięki ich wstawiennictwu ser Dontos zachowuje życie, ale zostaje przez króla zdegradowany do roli błazna. Joffrey ma dość miernych popisów rycerzy i przerywa turniej. Młodszy brat króla, Tommen, chce się zaprezentować przed zgromadzonymi widzami w walce ze słomianym manekinem. Młody książę ma więcej zapału niż umiejętności, ale braki nadrabia wytrwałością.

Do Czerwonej Twierdzy przybywa Tyrion Lannister na czele gromady półdzikich ludzi. Książe Tommen i księżniczka Myrcella okazują szczerą radość na widok wuja, król Joffrey okazuje mniej entuzjazmu. W krótkiej rozmowie Tyrion wyraża swe współczucie wobec Sansy i przeżyć, jakie stały się jej udziałem, zapewniając jednocześnie dziewczynę, iż z jego strony nic jej nie grozi.

 

Tyrion udaje się na posiedzenie małej rady, a jego pojawienie się jest zaskoczeniem dla obradujących. Dostarcza Cersei list od lorda Tywina, w którym ten mianuje go swym zastępcą z uprawnieniami królewskiego namiestnika, a następnie prosi o rozmowę sam na sam z siostrą. Podczas tej rozmowy rodzeństwo wymienia informacje. Tyrion słusznie zgaduje, iż Cersei pragnie uwolnić Jaimego z niewoli, do czego potrzebny był jej Tywin ze swoją armią. Wskazuje, że krótkie panowanie Joffreya okazało się jak dotąd serią błędów i katastrof, co Cersei usprawiedliwia samowolą młodego władcy. Karzeł podkreśla, że po egzekucji Neda Starka trudno będzie zawrzeć pokój z Północą, a wypędzenie Barristana Selmy’ego może kiedyś zemścić się na panującym rodzie. Tyrion pozornie zgadza się grać pod dyktando Cersei, zapowiada również, iż podejmie próby utemperowania Joffreya. Wspomina w rozmowie, że wie o stosunkach łączących jego bliźniacze rodzeństwo, za co Cersei go policzkuje. Cersei w trakcie rozmowy przyznaje, że Janos Slynta zawdzięcza swą karierę poparciu Littlefingera. Królowa wyznaje również, że podczas pamiętnego polowania na dzika Lancel podawał królowi Robertowi wzmocnione wino, przez co monarcha upił się i nie był w stanie prawidłowo ocenić sytuacji.
Tyrion rozpoczął wprowadzanie porządku w Królewskiej Przystani od wydania polecenia zdjęcia z murów głów zdrajców. Atmosfera w stolicy wyraźnie się pogorszyła od jego ostatniej wizyty, na ulicach leżą trupy, wszędzie widać zbrojnych, a na targu zauważalnie brakuje jedzenia. Wieczorem Karzeł udaje się do gospody, w której ukrył Shae. Tam czeka na niego Varys, który zabawia rozmową Shae i Chellę. Eunuch daje Tyrionowi do zrozumienia, że dzięki swym informatorom bez najmniejszego problemu odkrył kryjówkę dziewczyny. Na koniec zadaje mu zagadkę. Tyrion spędza resztę nocy z Shae.

 

Sparaliżowany Bran w Winterfell czuje się jak w więzieniu. Często śnią mu się wilkory, chłopiec próbuje zrozumieć ich naturę i znaleźć sposób porozumiewania się z nimi. Mieszkańcy Winterfell również zastanawiają się nad tym, co zwiastuje kometa. Zdaniem Oshy kometa zapowiada krew i ogień, septon uważa, że to znak zwiastujący nadejście kolejnej pory roku, a Stara Niania jest przekonana, że kometa zwiastuje smoki. W rozmowie z maestrem Luwinem Bran przyznaje, że brakuje mu obecności wilkorów. Chłopiec bardzo niechętnie odnosi się do przebywających w Winterfell Walderów Freyów. Walderowie zajęli dawny pokój Jona Snow i wprowadzili do spokojnego Winterfell mnóstwo hałasu i śmiechu, a ich zabawy bywają gwałtowne. Ku irytacji Brana, jego brat Rickon, mimo początkowej niechęci, zaprzyjaźnił się z Freyami, spędzał z nimi dużo czasu i nawet pokazał im krypty Starków. Maester Luwin, widząc rozdrażnienie chłopca, przyrządza Branowi napój uspokajający i ułatwiający zasypianie, a Osha podpowiada Branowi, by przestał opierać się wilczym snom. Gdy chłopiec zasypia, ponownie śnią mu się wilkory.

 

Yoren i zrekrutowani przez niego chłopcy wędrują na północ królewskim traktem. Mijają po drodze wielu nisko urodzonych wędrowców, którzy wraz z całym swoim dobytkiem maszerują w przeciwnym kierunku, ku Królewskiej Przystani. Im dalej na północ, tym więcej grobów napotykają, a oberżysta w gospodzie, w której się zatrzymali, przestrzega ich przed kontynuowaniem podróży, bowiem kraj ogarnięty jest wojną. Podróżni spędzający noc w gospodzie wymieniają się plotkami, mówią o Robbie i jego armii, a także o ogromnej wilczycy terroryzującej ludzi mieszkających blisko Oka Boga. Arya podejrzewa, że może to być jej Nymeria. W drodze do stajni dziewczynkę zaczepiają więźniowie transportowani na Mur. Uprzejmy i przystojny młodzieniec przedstawia się imieniem Jaqen H’ghar, znacznie mniej kulturalni są Rorge i Kąsacz. Gendry odciąga Aryę od klatki z więźniami. Dziewczynka proponuje mu trening walki na miecze, ale zanim do tego dojdzie, w osadzie pojawiają się złote płaszcze. Mają wydany przez królową rozkaz aresztowania jednego z chłopaków. Arya podejrzewa, że rozkaz dotyczy jej, ale strażnicy przyjechali po Gendry’ego. Yoren stanowczo odmawia wydania chłopaka, a rekruci chwytają za broń, gotowi bronić towarzysza, i złote płaszcze odjeżdżają z niczym.


Sam spędza w bibliotece Nocnej Straży całą noc. Wśród tysięcy książek chłopak szuka map i informacji o wcześniejszych wyprawach Nocnej Straży za Mur. Sam chętnie spędziłby w bibliotece więcej czasu, ale jako pomocnik maestra Aemona musi wziąć udział w wyprawie zorganizowanej przez Mormonta. Czarny Zamek jest opustoszały, część braci szuka pociechy duchowej w sepcie, ale większość udała się do burdelu w Mole’s Town. Jon rozmawia z Donalem Noye o swoim bracie Robbie, który obwołał się królem na Północy, a także o Baratheonach. Jon i Sam przekazują Staremu Niedźwiedziowi znalezione mapy. Lord Dowódca nie jest zadowolony z zachowania Sama, ale odsyła go do maestra Aemona. Mormont rozmawia z Jonem o historii rodu Targaryenów i o okolicznościach, które sprawiły, że Aemon zrezygnował z możliwości władania królestwem. Jeor Mormont chce wiedzieć, jak zachowa się Jon w obliczu obwołania jego brata królem. Snow zapewnia, że dotrzyma przysięgi.

 

Ukoronowany na władcę Północy Robb wysyła ser Cleosa Freya z propozycja pokoju do Królewskiej Przystani. Domaga się zwrotu sióstr, ciała Neda, rodowego miecza, zwolnienia z niewoli rycerzy i lordów chorążych, a także zrzeczenia się wszelkich pretensji do Północy. Ze swej strony obiecuje zwolnić jeńców, poza Jaime Lannisterem, który pozostaje jego zakładnikiem. Catelyn prosi syna, by wymienił Królobójcę na Aryę i Sansę, ale Robb stanowczo odmawia. Robb zamierza wysłać Theona z poselstwem do Balona Greyjoya, jego ojca, chociaż Catelyn sprzeciwia się i temu pomysłowi. Lady Stark zauważa, że królowie są o wiele gorszymi słuchaczami niż synowie i że Robb chwilami wolałby nie wysłuchiwać matczynych uwag. Catelyn udaje się do swego ojca i spotyka tam Blackfisha, który opowiada jej o terrorze, jaki niosą w Dorzeczu wojska Tywina Lannistera. Zdaniem Bryndena ma to sprowokować Edmure’a do działania i zaatakowania Harrenhall, podczas gdy w Casterly Rock zbiera się nowa lannisterska armia. Catelyn zauważa, że dobrze byłoby skłonić Renly’ego Baratheona do zaatakowania Lannisterów.

 

Tyrion ucztuje z Janosem Slyntem, prawi mu komplementy i wypytuje o plany odnośnie do wakujących stanowisk w straży miejskiej. Pyta również o to, kto rozkazał zabić w burdelu kilkumiesięczną bękarcią córkę Roberta Baratheona oraz kto podpowiedział Joffreyowi, by ściąć Neda. Tyrion sugeruje też, że na Murze potrzeba takich ludzi jak Slynt i Allar Deem, i zarzuca Slyntowi, iż za łapówkę stanął podczas dworskiego przewrotu przeciwko królewskiemu namiestnikowi. Slynt zostaje pozbawiony Harrenhall i wysłany wraz z Deemem na Mur. Do komnaty Tyriona przychodzi Varys. Starszy nad szeptaczami doskonale wiedział, że złote płaszcze wysłała do burdelu Cersei. Nowym dowódcą miejskiej straży zostaje jednoręki Jacelyn Bywater. Varys przekazuje Tyrionowi informacje o planowanych zdradach i dezercjach w Królewskiej Przystani. Bronn rekrutuje kolejnych najemników, a odpytany przez Tyriona, czy byłby w stanie zabić małe dziecko, okazuje się nie mieć najmniejszych skrupułów.

 

Arya, sieroty z Królewskiej Przystani i rekruci do Nocnej Straży podróżują w kierunku północnym. Po spotkaniu ze złotymi płaszczami unikają ludzi i starają się wędrować mniej uczęszczanymi szlakami. Kończy im się żywność, ale napotkani wieśniacy żądają pieniędzy za jedzenie, a kradzież jest utrudniona, bowiem przy polach rozstawieni są strażnicy. Napotykają spalone wsie i pomordowanych ludzi, a nocami w lasach słyszą wilki.

 

Rankiem na Smoczej Skale Melisandre pali posągi Siedmiu, wzywając pomocy R’hllora. Większość zgromadzonych przygląda się temu w milczeniu, chociaż w głębi duszy potępiają palenie posągów bogów, w których wierzyli przez większość życia. Melisandre przytacza proroctwo o powtórnym przyjściu Azora Ahai, wojownika, który uratuje świat swym płonącym mieczem, i wzywa Stannisa by wyciągnął z płomieni miecz. Stannis spełnia jej polecenie, ale gdy rękawica zaczyna się tlić, wbija miecz w ziemię. Po zakończonej uroczystości Melisandre zabiera spalony miecz. Davos wraz z synami udają się na nadbrzeże. Były przemytnik rozmawia w karczmie z piratem Salladhorem Saanem, wymieniając najnowsze wiadomości na temat Królewskiej Przystani, którą chce zaatakować Stannis. Pirat przypomina o zobowiązaniach finansowych, jakie król ma wobec niego. Późnym wieczorem na statek Davosa przybywa królewski giermek wzywający Cebulowego Rycerza przed oblicze króla. Stannis przygotował list, w którym oświadcza, że jest prawowitym następcą Roberta Baratheona, a Joffrey, Tommen i Myrcella są owocami kazirodczego związku królowej z Królobójcą. List ten ma zostać wysłany do lordów i rycerzy w Siedmiu Królestwach. Samego Davosa król zamierza oddelegować na północ, by wieści te dotarły także do mieszkańców Gulltown, Paluchów, Trzech Sióstr i Białego Portu. W szczerej rozmowie ze swym królem Davos wskazuje, iż Stannisowi brak dowodów na poparcie oskarżeń wysuwanych wobec dzieci królowej. Wskazówką może być całkowity brak podobieństwa między dziećmi a Robertem Baratheonem oraz fakt, że jeden z bękarcich synów Roberta, Edrick Storm, jest podobny do ojca jak dwie krople wody. Davos przestrzega również Stannisa przed zbytnim angażowaniem się w wiarę w Czerwonego Boga, ale król uważa, że kapłanka Melisandre ma moc i jej umiejętności należy wykorzystać.


Theon Greyjoy powraca na Żelazne Wyspy jako wysłannik Robba Starka. Rodzinne Pyke wydaje mu się mniejsze niż je zapamiętał, a same Żelazne Wyspy są kamieniste i surowe, zamieszkane przez twardych ludzi, nienawykłych do skłaniania karku nawet przed książętami. Theon nie widział rodzinnego domu przez dziesięć lat, a wbrew nadziejom chłopaka nikt nie spieszył z serdecznym powitaniem. Statek, którym przybył, był oczekiwany wyłącznie przez kupców w porcie, a wśród zgromadzonych osób Theon nie był w stanie wypatrzyć żadnej znajomej twarzy. Nie pozostawiono go jednak samemu sobie. Czekał na niego Aeron Greyjoy zwany Mokrą Czupryną, prorok utopionego boga i brat jego ojca. Theon pamiętał go jako najsympatyczniejszego ze stryjów. Dawny Aeron był lekkomyślny, wesoły, lubił kobiety i wino. Kapłan, który go eskortuje, jest ponury i zgorzkniały, a zarazem fanatycznie wierzący w utopionego boga. Stryj dostarcza go do bram zamku. Theon zostaje ulokowany w mało przytulnych komnatach, a wieczorem spotyka się z ojcem. Balon Greyjoy jest przekonany, że dziesięcioletni pobyt u Starków zmienił jego syna. Nie darzy chłopaka zaufaniem, krytykuje go i nie jest zainteresowany współpracą z Robbem. Młody Wilk zaproponował Balonowi atak na Casterly Rock i ziemie Lannisterów, ale Greyjoy ma inne wojenne plany.
Daenerys wraz ze swym maleńkim khalasarem wędruje przez pustkowia. Drogę wskazuje im czerwona kometa, a szlak, którym wędrują, jest coraz trudniejszy i najsłabsi z jej ludzi umierają. Wszystkim brakuje żywności, ale Dany najbardziej martwi los smoków. Nadaje im imiona Viserion, Rhaegal i Drogon, na cześć Viserysa, Rhaegara i khala Drogo. Ser Jorah zapewnia, że droga przez pustkowia prowadzi do miast, ale przyznaje, że nie podejrzewał, iż będzie to tak ciężka wędrówka. Wśród osób, które zmarły na pustkowiu, jest Doreah, jedna ze służących Daenerys. W czasie wędrówki natykają się na zrujnowane białe miasto. Nikt w nim nie mieszka, ale znajdują się tam drzewa owocowe oraz studnie z wodą. Nie zważając na obecność duchów, których obawiają się Dothrakowie, Daenerys rozkazuje założyć obóz w mieście. Wysyła swoich braci krwi na zwiad, nakazując im szukać śladów cywilizacji, innych ludzi i innych miast, tak by nie musieli wędrować na oślep, kiedy już wyruszą w dalszą drogę. Dwaj zwiadowcy nie przynoszą żadnych rewelacji, wokół miasta jest pustkowie i inne zrujnowane i opuszczone osady. Ostatni z wysłanników, Jhogo, dotarł aż do Quarthu i powrócił w towarzystwie Pyata Pree, Xaro Xhoana Daxosa oraz Quaithe od Cienia, którzy pragnęli ujrzeć smoki.



Wyprawa Nocnej Straży dociera do Białegodrzewa, wioski położonej za Murem, która jest kompletnie opuszczona. Podobnie jak w trzech poprzednich wioskach, mieszkańcy zabrali swój dobytek i pozostawili swe domy. W żadnej z wiosek nie było śladów walki, więc czarnych braci zastanawiało, co było przyczyną tak radykalnej decyzji dzikich. Jeor Mormont wysyła meldunek do maestra Aemona i Nocna Straż rusza w dalszą drogę. Łącznie dalej wyrusza dwustu ludzi i trzysta wierzchowców. Sam opiekuje się krukami i próbuje rysować mapę terenów, przez które przechodzą.

 

Yoren postanawia część drogi przebyć łodzią, ale mieszkańcy wiosek wszystkie łódki zabrali ze sobą i uciekli, porzucając dobytek. Czarny brat decyduje, że zanocują w wieży. Wprawdzie wokół nich trwa wojna, ale neutralność Nocnej Straży gwarantuje im bezpieczeństwo. Nocą do osady przybywają lannisterskie wojska, które palą wieś i żądają, by Yoren wpuścił ich do warowni. Yoren odmawia, podkreślając, że jest z Nocnej Straży, ale napastnicy podejrzewają, że należy do ludzi Berica Dondarriona. Dowodzący lannisterskimi ludźmi ser Amory Lorch rozkazuje, by zabić wszystkich ukrywających się za murem. Atakujących jest zbyt wielu i w pewnym momencie Yoren nakazuje Aryi zabrać Gendry’ego i inne sieroty, i uciekać przez zapadnię w stajni. W pomieszczeniach stajennych szaleje pożar, a w wozie zakuci w kajdany więźniowie starają się uwolnić. Jaqen błaga Aryę o pomoc i dziewczynka wraca po siekierę, którą rzuca do środka wozu. Nie tracąc już czasu ucieka tunelem.

Stannis spełnił swą groźbę i rozesłał do wszystkich lordów w Siedmiu Królestwach listy, w których informuje o nieprawym pochodzeniu Joffreya i obwołuje się królem. Cersei, która otrzymała dwie kopie listów od wiernych sobie lordów, jest wściekła i zwołuje małą radę. Królowa dąży do zlikwidowania plotki, ale Tyrion i Littlefinger sugerują, że lepiej pozwolić jej żyć własnym życiem, a Stannisa pokonać jego własną bronią. Petyr Baelish proponuje, by rozpuścić wieści, że ojcem Sheeren Baratheon jest błazen Plama. Tyrion wychodzi z narady, aby porozmawiać z kowalami i zlecić im wykucie potężnego łańcucha. Rzemieślnicy obawiają się porzucić dotychczasowe zlecenia, bowiem Cersei zagroziła im okaleczeniem, jeśli nie wyprodukują mieczy i zbroi dla miejskich strażników. Niektórzy płatnerze wzbraniają się przed produkcją łańcucha, uważając to za zajęcie dobre dla kowali, ale Tyrion nie daje się przekonać. Po spotkaniu wyrusza na spotkanie z Shae. Mając w pamięci ostrzeżenie ojca, który zabronił mu zabierać ze sobą do miasta dziwki, Tyrion udaje, że wybiera się do ekskluzywnego burdelu. Stamtąd tajnym przejściem udaje się do tunelu, gdzie czeka na niego przebrany Varys. Pająk prowadzi go do stajni i w międzyczasie rozmawiają o Stannisie. Varys zaprzecza, że to on doniósł Stannisowi o prawdziwym pochodzeniu Joffreya i jego rodzeństwa, sugerując, że Stannis mógł się tego sam domyśleć, jak przed nim Jon Arryn i Ned Stark.

 

Do Winterfell przybywają kolejni goście na święto plonów i obowiązkiem Brana jest ich powitać oraz wysłuchać spraw, z jakimi przybyli. Bran przygląda się giermkom ćwiczącym na dziedzińcu. Uwagę przykuwają zwłaszcza młodzi Freyowie, którzy sprawnie posługują się kopią, ale też zaczepiają Hodora. Interwencja maestra Luwina kładzie kres żartom. Na Brana czeka już lord Manderly. Proponuje on zbudowanie floty dla Młodego Wilka, sugeruje też stworzenie własnej mennicy dla Północy oraz deklaruje chęć ożenienia się z lady Hornwood. Manderly wspomina również o swoim synu, który pozostaje w niewoli po bitwie nad Zielonymi Widłami, i o propozycji, jaką złożył mu Tywin w zamian za wolność jego syna. Lady Hornwood, która w tej wojnie straciła męża i syna, jest kolejnym gościem. Lady przyznaje, że odkąd została wdową, pojawili się liczni zalotnicy, wśród nich Ramsay Snow, o którego zachowaniu krążyły na Północy koszmarne opowieści. Ser Rodrik zapewnia lady Hornwood, że znajdzie jej dobrego męża. Bran, po wypełnieniu obowiązków lorda, udaje się do bożego gaju, by spotkać się ze swym wilkorem. W sadzawce kąpie się Osha, która przestrzega Brana przez Małym Walderem. Pyta chłopca, czy nadal śni wilcze sny, ale Bran wbrew prawdzie zaprzecza. Następnego dnia do Winterfell przybywają stryjowie Greatjona Umbera, nazywani Wronojad i Kurwistrach. Wronojad jest kolejnym kandydatem do ręki lady Hornwood, zaś jego brat Hother prosił Brana o okręty, które ułatwią mu obronę ziem przed dzikimi. Ser Rodrik sugeruje mu, by poszedł na współpracę z lordem Manderlym i Kurwistrach mimo początkowych oporów przystaje na to rozwiązanie.
Leobald Tarhalld to kolejny z gości, który wspomina o lady Hornwood i jej ziemiach.
Winterfell w tych dniach odwiedziło wielu rycerzy, a ci, którzy nie mogli przybyć, przysłali kruki z wyjaśnieniem swej nieobecności. Młodzi Cerwynowie, którzy przybyli jako ostatni goście, wspominają o wiadomości rozesłanej przez Stannisa, a głoszącej, że Joffrey nie jest synem Roberta Baratheona. Bran gwałtownie reaguje na tę informację, bowiem przypomina mu się chwila, w której spadł z wieży. Nocą śni sen z trójoką wroną i we śnie widzi Jaimego Lannistera.

 

Wczesnym rankiem Tyrion je śniadanie z Wielkim Maestrem Pycelle. Daje mu do wysłania list do księcia Dorana w Dorne. W czasie, gdy maester wysyła kruki z wiadomością, Tyrion przygląda się kolekcji medykamentów Pycelle’a i kradnie niewielką buteleczkę. Mimo nagabywania Pycelle’a Tyrion nie chce mu powiedzieć, co znajdowało się w liście wysłanym do Dorne. Na podwórzu czeka na niego Bronn, który wolny czas spędza na obserwowaniu trenujących rycerzy i najemników. Lady Tanda koniecznie chce ożenić Tyriona ze swą córką Lollys i regularnie zaprasza go na uczty. Bronn referuje Tyrionowi, kto czeka na posłuchanie u królewskiego namiestnika. Są to bankierzy lub ludzie, których majątek zrujnowała wojna, oczekujący królewskiej sprawiedliwości. Przychodzą także mieszczanie domagający się ochrony. W kolejce czeka także ser Alliser Thorne, który przybył z Muru z informacją o żywych trupach atakujących Nocną Straż. Przed bramą Tyrion spotyka Cersei, która na czele kilkudziesięciu ludzi udaje się na obchód murów. Cersei wie, że z Wysogrodu wymaszerował Renly Baratheon. Jego wojska przemieszczają się powoli, bowiem Renly ucztuje w każdym napotkanym zamku, ale za to każdego dnia nowi ludzie zaciągają się do jego armii, której liczebność idzie w dziesiątki tysięcy. Tyrion jest zdania, że Renly będzie czekał na rozwój wydarzeń, by uderzyć w przeciwnika osłabionego lub przyłączyć się do zwycięzców. Karzeł bardziej obawia się Stannisa Baratheona i ma świadomość, że jeśli bracia uderzą jednocześnie na Królewską Przystań, jeden od południa, a drugi zaatakuje z morza, to stolica padnie. W komnacie Tyriona czeka na niego Littlefinger. Tyrion namawia go, by przedstawił córkom lorda Hostera Tully jego propozycje. Ma świadomość, że Catelyn nie zgodzi się wymienić Jaimego za Sansę, zresztą Joffrey za nic nie odda swej zabaweczki, ale Królewskiej Przystani potrzeba wsparcia Orlego Gniazda w walce ze Stannisem i Renlym. W zamian za miecze Tyrion obiecuje wymierzyć sprawiedliwość zabójcom Jona Arryna, dać małemu Robertowi tytuł namiestnika wschodu i zeswatać go z Myrcellą Baratheon. Littlefinger w zamian za swoją przysługę miałby otrzymać Harrenhall i tytuł seniora Tridentu. Trzecią osobą, z którą Tyrion rozmawia, jest Varys. Starszy nad szeptaczami zna treść listu, który maester Pycelle wysłał do Dorne. Tyrion zapowiada mu, że chce zaoferować Doranowi Martellowi miejsce w małej radzie, sprawiedliwość za Ellę Martell i oddać księcia Tommena na wychowanie do Dorne. Rozmówcy mają świadomość, że Cersei storpedowałaby te plany, więc chcą ją postawić przed faktem.

 

Sansa otrzymuje tajemniczą wiadomość: Jeśli chcesz wrócić do domu, przyjdź dziś w nocy do bożego gaju. Dziewczyna podejrzewa, że ten list to kolejny okrutny żart Joffreya, testującego jej lojalność, lecz bardzo chce wyjechać z Królewskiej Przystani, która po śmierci Neda stała się dla niej koszmarnym miejscem. Sansa obawia się pytań, jakie w strażnikach wzbudzi jej samotna wyprawa do bożego gaju, ale gdy w mieście zaczynają się niepokoje i spod bramy znika królewski gwardzista, dziewczyna korzysta z okazji i wymyka się na wskazane miejsce spotkania. Mimo iż Sansie bardziej przypadała do gustu wiara w Siedmiu, wyznawana przez Catelyn, to przyznaje, że w bożym gaju jest jakaś moc. Modli się do starych bogów o przyjaciela, prawdziwego rycerza, który jej pomoże. Osobą, która zjawia się w tym odludnym miejscu, jest ser Dontos, były rycerz, który od dnia imienia Joffreya pełni funkcję błazna. Sansa jest zawiedziona tym, że na ratunek przybył jej ten pijak, ale Dontos zapewnia ją o swej chęci pomocy i przypomina postać z rycerskich legend, Floriana Błazna, jednego z największych rycerzy w historii. Dontos przysięga, że odeśle ją do domu i namawia na jak najczęstsze spotkania w bożym gaju, jedynym miejscu Czerwonej Twierdzy, gdzie mogą rozmawiać bez narażenia się na podsłuchanie. Prosi ją również o wybaczenie, jeśli będzie z niej drwił na dworze lub wyda się jej obojętny, ale tłumaczy, że musi grać swoją rolę, w przeciwnym razie straci życie. W drodze powrotnej Sansa natyka się na Ogara. Clegane jest pijany i nie wierzy w zapewnienia dziewczyny, że chciała się pomodlić w bożym gaju za Joffreya, ale odprowadza ją do zamku i pomaga wyminąć trzymającego straż ser Borosa. Sansa pyta Sandora, dlaczego nie protestuje, gdy ludzie nazywają go psem, a Clegane opowiada jej historię swej rodziny, pisarczyków z Casterly Rock. Ogar zapowiada Sansie, że pewnego dnia zaśpiewa dla niego piosenkę i śmieje się z jej nieporadnych, uprzejmych kłamstw.

 

Arya z towarzyszami wędrują przez ogarnięte wojną tereny. Powracają rano do warowni, by sprawdzić, czy ktoś przeżył atak ser Amory’ego, ale oprócz trzech ludzi ukrytych w warowni lorda wszyscy rekruci zginęli. Znaleźli ciało Yorena i pochowali go, po czym ruszyli w dalszą drogę. Ranny kłusownik zmarł wkrótce, a pozostałych dwóch dorosłych oddaliło się od grupy pod pretekstem polowania. W pobliskiej wiosce są jacyś ludzie i towarzysze Aryi rozważają poddanie się. Arya z Gendrym zakradają się do tej wioski, a po drodze chłopak przyznaje, że wie, iż ona jest dziewczyną. Mając do wyboru zabić Gendry’ego lub mu zaufać, Arya przyznaje się do swego prawdziwego nazwiska, zobowiązując wpierw chłopaka do zachowania tajemnicy. W wiosce zauważa trupy na szubienicy i żołnierzy. Zbrojni aresztują Gendry’ego, a Arya przez długie godziny obserwuje obozowisko, a potem wraca po swych towarzyszy. Przedstawia im plan oswobodzenia chłopaka i wraz z Gorącą Bułką udają się do wioski. Piekarczyk szybko się poddaje, a żołnierze odkrywają obecność Aryi, odbierają dziewczynce Igłę, i nakazują zaprowadzić się do towarzyszy. Lommy na ich widok się poddaje, a dziewczynka, zwana Łasicą, ucieka. Jeden z żołnierzy dobija rannego Lommy’ego.

Tyrion spotyka się z piromantami, którzy za domem cechowym alchemików produkują zapasy dzikiego ognia, substancji, której nie można ugasić. Dziki ogień pali się aż do wyczerpania, wsiąka w tkaninę, drewno, skórę i metal, i także je podpala. Alchemicy odkrywają w mieście zapasy dzikiego ognia przygotowane jeszcze za czasów szalonego króla Aerysa II, a mimo upływu lat dziki ogień nie traci swych właściwości i nadal nadaje się do użytku. Produkcja nowych dzbanów specyfiku przebiega sprawnie i, zdaniem piromanty, uda się zrealizować obietnicę dostarczenia dziesięciu tysięcy naczyń wypełnionych substancją. Tyrion informuje piromantę, że zabierze kilka tysięcy pustych dzbanów, by żołnierze mogli poćwiczyć bezpieczne posługiwanie się łatwopalną cieczą. Po wyjściu z domu cechowego alchemików Tyrion zostaje wezwany przez Cersei, ale decyduje się wpierw odwiedzić ser Jacelyna Bywatera. Tam czeka na niego ser Cleos Frey z poselstwem od Robba Starka. Cleos melduje o ogarniętych wojna terenach wokół Oka Boga. Tyrion zapoznaje się z żądaniami Robba i obiecuje ser Cleosowi, że skontaktuje się z nim po konsultacjach z Cersei i małą radą. Tyrion wydaje Bywaterowi polecenia odnośnie do szkolenia żołnierzy w posługiwaniu się dzikim ogniem i udaje się do Cersei. Po drodze zauważa w mieście braci żebrzących, wzywających do nawrócenia i głoszących, że to grzechy wielmożów sprowadziły na miasto głód. Przy okazji dowiaduje się, że rozpuszczana przez Littlefingera plotka o nieprawym pochodzeniu Sheeren Baratheon przedostała się do świadomości ludzi. W samotni czeka na Tyriona Cersei, wściekła, że zignorował jej wezwanie. Królowa jest głęboko oburzona planami, jakie Tyrion snuje wobec przyszłości jej córki. Myrcella ma udać się do stolicy Dorne i tam przebywać jako gość na książęcym dworze, a po ukończeniu czternastego roku życia wyjść za mąż za syna Dorana Martella. Tyrion zapewnia siostrę, że w Dorne Myrcella będzie bezpieczniejsza niż w Królewskiej Przystani. Cersei niecierpliwi się bezczynnością Tywina i nie może się pogodzić z tym, że Jaime Lannister nadal jest w niewoli.

 

W Winterfell Bran wydaje wielką ucztę dla wszystkich gości przybyłych na święto plonów. Chłopiec radzi sobie doskonale z ceremoniałem i zasługuje na pochwały ser Rodrika i maestra Luwina. Gdy uczta już trwa, do sali wkracza dwóch spóźnionych gości, Meera i Jojen Reed, ze Strażnicy nad Szarą Wodą. Są to dzieci Howlanda Reeda, dobrego przyjaciela Neda Starka. Przybyli odnowić przysięgę wierności, jaką ród Reedów złożył przed setkami lat Starkom. Jojen jest zainteresowany wilkorami i chciałby je zobaczyć, ale i Lato, i Kudłacz są uwięzieni w bożym gaju. Po uczcie zaczynają się tańce. Bran, odczekawszy chwilę, wzywa Hodora i każe się zanieść do swej komnaty. Nocą śni wilczy sen, w którym widzi młodych Reedów odwiedzających wilkory w bożym gaju.

Catelyn Stark zostaje wysłana przez Robba z poselstwem do Renly’ego Baratheona. Armia prowadzona przez Renly’ego jest potężna: stoją za nim siły Wysogrodu oraz Lordów Burzy, wiernych Baratheonom. W obozie królewskim trwa turniej rycerski, któremu przygląda się Renly wraz z małżonką oraz liczni lordowie i damy, zasiadający na trybunach. W walce zbiorowej wygrywa Brienne z Tarthu i prosi, by w nagrodę Renly przyjął ją do swej gwardii honorowej. Król spełnia to życzenie. Następnie rozmawia z Catelyn i wraz z żoną wyrażają współczucie z powodu poniesionych przez nią strat. Renly obiecuje, że ukarze Lannisterów za zamordowanie Neda. Zdziwienie zgromadzonych wzbudza informacja, że Jaime Lannister żyje i jest uwięziony w Riverrun. Catelyn nie chce zdradzać zbyt wiele zamiarów Robba, póki nie będzie pewna, po której stronie konfliktu zamierza się opowiedzieć Renly. Król oddaje Catelyn do dyspozycji swój namiot i zaprasza ją na wieczorną ucztę. W królewskim namiocie są wszelkie wygody: jest obszerny, większy niż niejedna sala główna w gospodzie. Na uczcie również nie brakuje niczego: wojna pustosząca dorzecze nie wyrządziła legendarnym zasobom Wysogrodu najmniejszych szkód. W czasie uczty Renly wstaje od stołu i wraz z Catelyn udaje się na krótki spacer. Król chce wiedzieć, czy ser Barristan Selmy jest w Riverrun. Wspomina też propozycję, jaką złożył Nedowi w noc śmierci Roberta Baratheona, a Catelyn ma świadomość, że gdyby Renly nie uciekł ze swymi zbrojnymi z Królewskiej Przystani, to jej mąż mógłby jeszcze żyć. Baratheon pokazuje lady Stark tysiące ognisk płonących wokół zamku. Twierdzi, że ma pod swoją komendą osiemdziesiąt tysięcy ludzi, kolejne dziesięć tysięcy czeka wraz z Macem Tyrellem w Wysogrodzie, a wkrótce dołączyć ma do niego Dorne z całą potęgą. Renly proponuje, by Robb połączył z nim swe siły i uznał jego zwierzchność, a on pozwoli mu tytułować się nadal królem Północy. Niespodziewanie przybywa jeździec z informacją o oblężeniu Końca Burzy. Twierdza została zaatakowana nie przez Tywina Lannistera, a przez Stannisa Baratheona, który również obwołał się królem.

 

Bracia z Nocnej Straży docierają w strugach deszczu do Twierdzy Crastera – nieporządnej lepianki zbudowanej z darni i kłód, otoczonej przez błoto i kałuże. Craster jest wiekowym człowiekiem, żyjącym od dziesiątek lat w osadzie za Murem. Powiadają o nim, że jest na pół obłąkany, niektórzy zaś nazywają go kłamcą, zabójcą krewnych, gwałcicielem i tchórzem. Zziębnięci i zmoknięci bracia liczą na odpoczynek w cieple, ale budynek jest zbyt mały i w domu może przenocować tylko część z nich. Stary Niedźwiedź nakazuje Nocnej Straży trzymać się z dala od żon Crastera. Mormont rozmawia z Crasterem, który pamięta ser Royce’a, ale nie przypomina sobie, by w ostatnich miesiącach przejeżdżał Benjen Stark. Król za Murem, Mance Rayder, przysłał swego posła, wzywając Crastera i jego żony do opuszczenia i podporządkowania się Mance’owi. Craster odesłał posła z powrotem, odcinając mu wcześniej język. Wilkor Jona rozbija klatkę z królikami i straszy jedną z młodych żon Crastera. Snow uspokaja sytuację, a następnie odszukuje Sama i razem jedzą kolację. Wczesnym rankiem do Jona przychodzi Goździk, jedna z młodych żon Crastera. Dziewczyna jest w ciąży i błaga, by wracając zabrał ją z sobą na Mur. Twierdzi, że Craster oddaje swoich synów Białym Wędrowcom. Jon nie jest w stanie jej pomóc i dziewczyna odchodzi. Po odjeździe z domu Crastera Jon rozmawia z Mormontem. Mówi dowódcy, czego dowiedział się od Goździk, ale okazuje się, że zwiadowcy doskonale wiedzą, że Craster oddaje swych potomków upiorom. Nic z tym nie robią, bowiem uważają, że Nocna Straż nie jest w stanie zbawić całego świata i ma inne zadania do wykonania. Od Crastera Jeor Mormont dowiedział się też, że Mace Rayder zbiera dzikich ludzi w Mroźnych Kłach i zamierza stamtąd uderzyć na Siedem Królestw. Nie pierwszy raz dzicy podejmują taka próbę, ale poprzednim razem powstrzymała ich potęga Nocnej Straży oraz lord Winterfell. Obecnie Nocna Straż jest w rozsypce, a w Winterfell nie ma lorda.

 

Theon przygląda się swej pierwszej łodzi. Zaczepia go jakaś dziewczyna – czarnowłosa, bystra, wygadana i pewna siebie. Przedstawia się jako Esgred, żona cieśli okrętowego. Theonowi przypada do gustu jej uroda i pewność siebie, próbuje uwodzić dziewczynę i zaprasza ją na Pyke. W drodze do gospody Theon zauważa, że mieszkańcy zaczynają z szacunkiem się kłaniać i jest przekonany, że do Żelaznych wreszcie dotarło, kim jest.
Esgred dwuznacznie żartuje sobie z Theonem, nie krępuje się dotykać go w intymnych miejscach, ale doradza też chłopakowi, kogo powinien zrekrutować do swej załogi. Drogę na Pyke Theon przebywa z Esgred na jednym koniu. Opowiada dziewczynie o swoim życiu, o Młodym Wilku i o wojnie, krytykuje swoją rodzinę, z ojcem, siostrą i stryjami na czele. Theonowi bardzo łatwo się rozmawia z dziewczyną i ku swojemu zaskoczeniu wyznaje jej wiele ze swych przemyśleń. Po przybyciu do zamku okazuje się, że dziewczyna jest jego siostrą. Asha specjalnie nie przyznała się do tego, kim jest, aby przekonać się, na kogo jej brat wyrósł przez lata spędzone w Winterfell. Theon udaje się na ucztę w posępnym nastroju, a obecność Ashy wcale nie poprawia mu samopoczucia. Siostra kpi z niego przez cały czas i przypomina mu, że wedle zwyczajów mieszkańców Żelaznych Wysp nikt nie zostaje ich wodzem z urodzenia, a na szacunek trzeba sobie zasłużyć. Pod koniec uczty Balon Greyjoy wzywa na naradę swoich braci oraz swe dzieci. Theonowi wyznacza poślednia rolę atakowania mieszkańców Kamiennego Brzegu w towarzystwie Mokrej Czupryny i Dagmara Rozciętej Gęby. Ashy powierza ambitniejsze zadanie zdobycia Deepwood Motte, znajdującego się w samym sercu Północy zamku należącego do rodu Gloverów. Najważniejsze zadanie, zdobycie Fosy Cailin i odcięcie Robba Starka od drogi na Północ, otrzymuje Victarion Greyjoy.


Tyrion odwiedza Cersei, by poinformować ją, że Stannis pożeglował ze Smoczej Skały. Na szczęście dla Lannisterów, celem jego wyprawy nie była Królewska Przystań, a Koniec Burzy. Bracia Baratheonowie walczą ze sobą, i zdaniem Tyriona nie ma szans, by się sprzymierzyli przeciwko nim. Uradowana Cersei spełnia wraz z bratem toast, nie wiedząc, że Tyrion dosypał jej do wina pewnego specyfiku. Nazajutrz królowa jest niedysponowana i Tyrion sam załatwia prośby interesantów. Przedstawia ser Cleosowi Freyowi warunki pokoju, o których doskonale wie, że są nie do przyjęcia przez Młodego Wilka. Jako wyraz dobrej woli Joffreya zgadza się oddać kości Neda Starka, ale rodowy miecz oraz obie siostry wrócą na Północ dopiero po zawarciu pokoju. Przy okazji Tyrion informuje zebranych, że książę Dorne wyraził zgodę na ślub swego syna z Myrcellą Baratheon. Jako eskortę z ser Cleosem wysyła lannisterskich żołnierzy pod komendą Vylarra. Kolejną osobą proszącą o posłuchanie jest ser Alliser Thorne, który przybył z Muru, by opowiedzieć o potrzebach Nocnej Straży i o upiorach, które zaatakowały Mormonta. Tyrion rozbawia zgromadzonych kpinami z obaw Allisera, ale obiecuje dać mu ludzi z więzień oraz ogłosić wśród głodujących mieszkańców Królewskiej Przystani, że na Murze bracia w czerni gwarantują jedzenie. Po audiencji zgłasza się do Tyriona Littlefinger, który ma pretensje o oszustwo, jakiego dopuścił się karzeł, manipulując informacjami o potencjalnych kandydatach na małżonków Myrcelli. Varys jest pełen uznania dla pomysłowości Tyriona, ale niepokoi go odesłanie wszystkich lannisterskich żołnierzy. Tyrion wyjaśnia, że wśród wojskowych zamierza przemycić do Riverrun złodzieja, truciciela, mordercę i komedianta, których zadaniem będzie uwolnienie Jaimego. Ser Cleos w towarzystwie eskorty odjeżdża tego samego dnia. Nocą Tyrion wraz ze swymi ludźmi odwiedza komnatę Wielkiego Maestra Pycelle’a. Pycelle, spędzający noc w towarzystwie nagiej służącej, jest przerażony ich wizytą. Dzięki drobnemu podstępowi Tyrion wie, że Pycelle szpieguje dla królowej Cersei i rozkazuje, by Shagga obciął Wielkiemu Maestrowi brodę. Pycelle deklaruje, że wszystko co w życiu robił, czynił dla dobra Lannisterów, i przyznaje, że to on namówił przed laty szalonego króla Aerysa do otwarcia bram Królewskiej Przystani. Zapewnia Tyriona, że nie otruł Jona Arryna, chociaż potwierdził, że odesłał jego maestra i sam kurował leciwego namiestnika królewskiego. Cersei nie wydała wprost rozkazu, ale Pycelle domyślił się, że królowa pragnęła śmierci Arryna. Tyrion rozkazuje wtrącić wielkiego maestra do lochu.

Przez osiem dni Arya wraz z innymi więźniami jest zamknięta w magazynie u brzegów Oka Boga. Każdego dnia ludzie Gregora Clegane’a przesłuchują kolejnych więźniów, wypytując ich o partyzantów Berica Dondarriona i o zgromadzony przez mieszkańców wioski majątek. Więźniowie są torturowani na oczach innych jeńców. Wypytywaniem zajmują się ludzie Góry, a on sam przygląda się przesłuchaniom. Arya uświadamia sobie, że nie jest Wodnym Tancerzem, tylko wystraszoną dziewczynką, i zarzuca sobie, że nie staje w obronie torturowanych i gwałconych wieśniaków. Mimo strachu pilnie obserwuje otoczenie i szybko poznaje, którzy żołnierze Góry wykazują czasem ludzkie odruchy. W drodze do Harrenhall Arya co wieczór przed zaśnięciem powtarza sobie imiona ludzi, którzy wyrządzili jej zło i wzmacnia w sobie nienawiść do nich. Po kilku dniach marszu docierają do Harrenhall i tam więźniowie zostają przydzieleni do służby. Arya przedstawia się imieniem „Łasica” i trafia do zastępcy zarządcy, Weese’a.

Daenerys i jej ludzie przybywają do Quarthu i są z honorami witani przez mieszkańców. Xaro Xhoan Daxos oferuje jej wszelkie bogactwa, a czarnoksiężnik Pyat Pree zachęca do wkroczenia do Domu Nieumarłych, gdzie zdobędzie mądrość i prawdę. Daenerys nieufnie podchodzi do propozycji obu mężczyzn, a Jorah Mormont utwierdza ją w braku zaufania do mieszkańców Quarthu. Xaro zaprasza ja do zamieszkania w swoim pałacu, w którym dziewczyna opływa we wszelkie luksusy. Quaithe, władczyni cienia, na pożegnanie daje jej tylko ostrzeżenie przed ludźmi, którzy będą chcieli obejrzeć jej smoki i którzy będą ich pragnąć dla siebie. Daenerys rozkazuje swym podwładnym pilnie strzec smoków, wysyła ich też na rozpoznanie w mieście, by sprawdzili, jak wyglądają te rejony Quarthu, których nie chciał jej pokazać Xaro Xhoan Daxos. Mormont ma obejrzeć port i sprawdzić, czy znajdują się tam statki gotowe zawieźć ją do Siedmiu Królestw. Powraca z kapitanem „Cynamonowego Wiatru”, który donosi Dany o śmierci Roberta Baratheona, o walce o tron toczonej pomiędzy jego braćmi oraz o oskarżeniu Neda Starka o zdradę.

Reedowie po święcie plonów pozostają w Winterfell, spędzając czas z Branem. Szybko się zaprzyjaźniają i Bran żałuje, że to nie oni są podopiecznymi Starków. Ser Rodrik wraz ze zbrojnymi rusza zaprowadzić spokój, bowiem Ramsay Snow, bękart lorda Boltona, porwał lady Hornwood wracającą ze święta plonów i zmusił do poślubienia go. Jojen i Meera opowiadają o darze widzenia przyszłości, jakim dysponuje Jojen. Chłopak wie, że Bran od czasu do czasu potrafi wcielić się w swego wilkora i widzi, jak go ta umiejętność przeraża. Jojen namawia Brana do otwarcia się na nauki trójokiej wrony i do przyjęcia daru widzenia przyszłości i przeszłości. Rozmowa o wilczych snach irytuje Brana i jego złość udziela się wilkorowi, który zaczyna atakować Reedów. Jojen i Meera chronią się na drzewie, bowiem Bran nie jest w stanie skutecznie odwołać wilkorów. Dopiero przywołany przez chłopca Hodor przegania Kudłacza. Bran każe Hodorowi zanieść się do wieży maestra Luwina i tam wypytuje go o zielone oczy i o to, czy Jojen faktycznie może śnić zielone sny. Luwin przed laty studiował w cytadeli magię, ale uważa, że nawet jeśli kiedyś w świecie magia działała, to obecnie jej działanie jest śladowe. Meera tłumaczy Branowi, że maester Luwin może się mylić i opowiada chłopcu, jaki sen miał jej brat.

 

Do Tyriona w środku nocy przybywa Lancel Lannister z rozkazem od Cersei, domagającej się uwolnienia wielkiego maestra Pycelle’a. Lancel jest bardzo zarozumiały i wyniosły, ale tylko do momentu, w którym Tyrion informuje go, że zna jego rolę w zabiciu Roberta Baratheona oraz że wie, iż Lancel sypia z Cersei. Młody rycerz momentalnie zmienia się w przerażonego chłopaka, który błaga Tyriona o litość. Tyrion nakazuje mu szpiegować Cersei, obiecuje, że rankiem zwolni Pycelle’a z aresztu i doradza ostrożność, bo niespodziewana ciąża owdowiałej Cersei byłaby niewygodna dla wszystkich. Po odprawieniu Lancela Tyrion wzywa Bronna i wspólnie udają się do burdelu Chatayi, a stamtąd ukrytym przejściem Tyrion zmierza do Shae.

 

Arya ciężko pracuje w Harrenhall, podobnie jak reszta służby. Gorąca Bułka trafia do kuchni, zaś Gendry zostaje skierowany do pracy w kuźni. Arya utrzymuje z nimi kontakt, ale nie zaprzyjaźnia się z nikim innym. Arya co noc odmawia swoją modlitwę, do której dodała kolejne imiona, w tym zarządcy Weese’a. Harrenhall jest monstrualnym zamczyskiem i praca nad doprowadzeniem kolejnych pomieszczeń do użytku jest zadaniem niemal ponad siły pozostałych w zamku służących. Pracując w Harrenhall, Arya wysłuchuje kolejnych plotek, w tym pogłosek o nieprawym pochodzeniu Joffreya. Pewnego dnia do Harrenhall przybywają Krwawi Komedianci, zbieranina okrutnych najemników dowodzona przez Vargo Hoata. Arya dowiaduje się, że jej brat Robb przebywa w Riverrun. Dziewczynka zaczyna się zastanawiać nad ucieczką. Pewne nadzieje wiąże też ze złapanymi w jednej z bitew ludźmi z Północy, ale jedyny lord, którego znała, umiera wkrótce z ran. W Harrenhall przebywa lord Tywin Lannister, który całe dnie spędza w swej komnacie, dowodząc stamtąd wojną. Do twierdzy przybywa ser Amory Lorch, a w jego orszaku Arya rozpoznaje Rorge’a, Kąsacza i Jaqena H’ghara. Nocą Jaqen budzi dziewczynkę, aby powiedzieć jej, że jest jej winien trzy życia za uratowanie jego i towarzyszy z płonącej stajni. Pierwszą wskazaną przez Aryę ofiarą jest stary Chyswick, jeden z podkomendnych Gregora Clegane’a.

 

Catelyn Stark udaje się pod Koniec Burzy, by podjąć próbę pogodzenia braci Baratheonów. Pierwszy przybywa Stannis, pod chorągwią z nowym herbem, przedstawiającym czerwone serce w otoczeniu pomarańczowych płomieni. Jeleń Baratheonów też się na niej znajduje, ale pomniejszony i wpisany w serce R’hllora. Catelyn wymienia ze Stannisem zwyczajowe uprzejmości. On również obiecuje jej królewską sprawiedliwość i głowy osób odpowiedzialnych za śmierć Neda, ale zanim ruszy na Królewską Przystań, musi odebrać Renly’emu wspierające go wojska z południa. Wkrótce do nich dołącza Renly wraz z pełniącą funkcję chorążego Brienne. Catelyn zauważa, że królestwo jest szarpane wojną, a jedyną osobą, która zbrojnie stawia opór Lannisterom, jest jej syn Robb. Catelyn ostro gani Stannisa i Renly’ego, krytykując ich spór o tron oraz wskazując, że zgodnie z prawem pierwszeństwo do Żelaznego Tronu przypada Joffreyowi. Renly informuje ją o liście Stannisa, w którym doniósł on lordom o nieprawym pochodzeniu trójki królewskich dzieci. Jednocześnie Renly nie wierzy w prawdziwość tych słów, uważając, że to sprytne zagranie brata, mające dać mu Żelazny Tron. Stannis przyznaje, że od dawna miał podejrzenia odnośnie do pochodzenia Joffreya, Tommena i Myrcelli, i że podzielił się swymi domysłami z Jonem Arrynem licząc, że on przekaże wieści Robertowi. Renly podsumowuje ich spotkanie twierdzeniem, że może i prawa Stannisa do tronu są lepsze, ale on ma za sobą większą armię, po czym sięga pod płaszcz, ale wbrew obawom Stannisa nie wyciąga broni, tylko brzoskwinię. Bracia zaczynają się kłócić, a gdy Renly powtarza oszczerstwo o związku błazna Plamy z królową Selyse, Stannis traci cierpliwość i wyciąga swój miecz. Światłonośca świeci w blasku dnia, a Stannis daje Renly’emu noc na zastanowienie się i poddanie. Renly zwraca uwagę na miażdżącą przewagę swych wojsk i powraca do swego obozu. Tam spotyka się na naradzie z lordami. Mathis Rowan doradza mu, aby pozostawił Stannisa pod Końcem Burzy, twierdzą, która uchodzi za niezdobytą, i wyruszył podbić Królewską Przystań, ale Randyll Tarly stwierdza, że zagrożeniem jest Stannis, a pozostali lordowie popierają jego zdanie. Catelyn prosi o pozwolenie powrotu do Riverrun, ale Renly nie wyraża zgody. Chce, żeby Catelyn Stark przyjrzała się bitwie na własne oczy i mogła później zrelacjonować Robbowi, jaki los czeka buntowników. Rycerze i lordowie zgromadzeni w namiocie dostają przydzielone zadania. Brienne błaga o możliwość towarzyszenia królowi w walce i dla zgromadzonych jest oczywiste, że dziewczyna zakochała się w Renlym. Król zgadza się, by Brienne pomogła mu założyć zbroję przed walką. Zamierza noc spędzić na modlitwie z ser Lorasem. Catelyn jedzie do pobliskiego septu, by również się modlić.


Po Sansę przychodzi Ogar i doradza jej pośpiech, bo każda chwila zwłoki pogorszy jej sytuację. Jak się okazało, Joffrey dowiedział się o wojennych sukcesach Robba Starka, który rozbił wojska ser Stafforda Lannistera. Król zamierza zemścić się za tę porażkę na Sansie i nakazuje Sandorowi zbić dziewczynę. Ogara uprzedza Dontos, który od czasu turnieju urodzinowego Joffreya pełni rolę błazna. Dontos uderza Sansę morgensternem z melona, rozbijając owoc na jej głowie, ale królowi to nie wystarcza. Nakazuje ser Borysowi i ser Merynowi pobić Sansę. Bicie próbuje przerwać Sandor, ale król jest głuchy na wszelkie argumenty i nakazuje Sansę rozebrać na oczach połowy dworu, a potem ponownie pobić do krwi. W tym momencie wkracza Tyrion ze swymi ludźmi i powstrzymuje ser Meryna, a następnie sztorcuje Joffreya, wskazując, że powinien dbać o honor swej narzeczonej. Ostrzega go, że skończy jak Aerys Targaryen. Na polecenie Tyriona Bronn i Timett zabierają Sansę do wieży namiestnika. Tam dziewczyna zostaje wykąpana i maester opatruje jej rany oraz daje jej środek nasenny, a pod jej drzwiami Tyrion stawia na straży kobietę z górskich klanów. Sansa po przebudzeniu je lekki posiłek i rozmawia z Tyrionem, który streszcza jej wojenne przewagi jej brata oraz dopytuje o jej uczucia względem Joffreya. Dziewczyna zapewnia, że po porannych wypadkach jej uczucia wobec królewskiego narzeczonego są gorętsze niż kiedykolwiek przedtem. Tyrion obiecuje, że dołoży starań, by nie doszło do ślubu Sansy z Joffreyem i że odeśle ją na Północ jak tylko zapanuje pokój. Proponuje też ochronę, bo ma świadomość, że nawet Królewscy Gwardziści nie odważą się na konflikt z gotowymi na wszystko ludźmi z górskich klanów, ale Sansa, obawiająca się ograniczenia kontaktów z Dontosem, odmawia.

 

Catelyn spędza noc na modlitwie w wiejskim sepcie. Zastanawia się nad swoim życiem i nad losem swych najbliższych, ale w jej rozważaniach pojawiają się także Lannisterowie. Catelyn modli się do Siedmiu, a przed świtem pojawia się ser Robar Royce, by odprowadzić ją do namiotu Renly’ego. Król szykuje się do bitwy, a Brienne zapina na nim zbroję. Renly wydaje ostatnie dyspozycje, między innymi poleca, by nie znieważano ciała Stannisa, a ser Barristana Selmy’ego odprowadzono do niego, jeśli tylko walczy po stronie Stannisa. Catelyn prosi króla o chwilę rozmowy na osobności i mówi mu o swych podejrzeniach, że Bran spadł z wieży, bo widział Cersei i Jaimego. Catelyn prosi, by mogła udać się do Stannisa i przedstawić mu swe podejrzenia oraz zapewnić, że Robb i Renly zrezygnują z praw do korony. Lady Stark sugeruje zwołanie wielkiej rady, która podejmie decyzje odnośnie do tego, kto ma władać Westeros, ale Renly wykpiwa jej propozycję. Zanim Catelyn ponowi swe prośby, wejście do namiotu otwiera gwałtowny powiew. Królewski cień zaczyna żyć własnym życiem i wyciąga broń, Renly skarży się na gwałtowny chłód i w tym momencie cień przebija gardło króla mieczem. Na krzyk Brienne wpada dwóch królewskich gwardzistów, którzy podejrzewają dziewczynę o zamordowanie króla i atakują ją. Brienne walczy, a w jej obronie staje Catelyn Stark, przekonując rycerzy, że za morderstwem Renly’ego stoi jego brat, bowiem to cień Stannisa pozbawił życia młodego króla. Przysięgom Catelyn daje wiarę ser Robar Royce, który obiecuje, że powstrzyma kolejnych rycerzy. Catelyn wraz z Brienne opuszczają namiot, rozpruwając jedną z jego ścian, i widzą, że wojsko Renly’ego już zaczyna się rozpraszać. Brienne przysięga, że zabije Stannisa.

 

Nocna Straż dociera na wzgórze zwane Pięścią Pierwszych Ludzi i rozbija tam obóz, czekając na Qhorina Półrękiego. Wedle legend, w Erze Świtu miejsce to było pierścieniowym fortem Pierwszych Ludzi i znakomicie nadawało się do obrony. Pod wieczór Mormont wraz z oficerami naradza się w namiocie i decyduje, by zwiadowcy pozostali wraz ze wszystkimi braćmi Nocnej Straży. Lord Dowódca jest zdania, że Craster nie okłamał ich odnośnie do tego, gdzie Król za Murem zbiera ludzi. Natomiast obozowisko na Pięści widać z daleka i jeśli Benjen Stark żyje, powinien do nich dotrzeć. Las wokół Pięści Pierwszych Ludzi wydaje się nawiedzony, a w powietrzu niektórzy bracia wyczuwają dziwne zimno. Zaniepokojony jest też wilkor Jona. Duch długo nie chce wejść do obozu, a potem skłania Jona, by za nim poszedł. W lesie wilkor rozkopuje ziemię niewielkiego wzniesienia. Jon podejrzewa, że to grób, ale w środku znajduje płaszcz brata z Nocnej Straży i zawinięte w niego obsydianowe sztylety, groty strzał, groty włóczni i stary róg wojenny.

 

Maester Luwin otrzymuje wieści od Robba. Młody Wilk pisze o swym zwycięstwie nad Staffordem Lannisterem oraz o śmierci jednego z krewnych młodych Freyów, przebywających w Winterfell. Wieści te są zgodne z zielonym snem Jojena i Bran mniej sceptycznie podchodzi do rewelacji głoszonych przez młodego Reeda, chociaż nie chce uwierzyć w sen o morzu, które zatapia Winterfell. Bran rewanżuje się opowieścią o swoich snach, w których czasami jest wilkiem, czasem widzi trójoką wronę, czasem wzywa go drzewo, i w których bardzo często śni, że spada.
Do Winterfell powraca ser Rodrik i przywozi z sobą jeńca, paskudnie śmierdzącego młodego człowieka. Ser Rodrik opowiada, że bękart Boltona nie żyje, ale przed śmiercią dopuścił się wielu zbrodni, między innymi zagłodził na śmierć swoją żonę, lady Hornwood. W lasach Hornwoodów trwają walki między ludźmi Manderlych a Boltonów, a na Kamiennym Brzegu pojawiły się drakkary żelaznych ludzi, którzy plądrują tamtejsze ziemie. Jojen jest przekonany, że przed tym, co niosą zielone sny, nie ma ucieczki. Martwi go to, bo widział we śnie śmierć Brana i Rickona.

 

Do Królewskiej Przystani docierają wieści o śmierci Renly’ego. Informatorzy Varysa nie są w stanie precyzyjnie podać, kto zabił młodego króla, ale zdaniem Tyriona za tę śmierć należy obciążyć Stannisa, bowiem to on najbardziej na niej skorzystał. Większość lordów popierających Renly’ego przeszła wraz ze swymi wojskami na stronę Stannisa. Stron nie zmienili m.in. Randyll Tarly i Loras Tyrell, a Koniec Burzy cały czas się broni. Loras Tyrell na widok ciała króla wpadł w szał i zabił trzech rycerzy, którzy mieli strzec Renly’ego. W Królewskiej Przystani mała rada podejrzewa, że Loras wraz z rycerzami uda się do Gorzkiego Mostu, gdzie przebywa jego siostra, królowa Margaery. Tyrion dostrzega szansę pozyskania ser Lorasa, za którym na stronę Lannisterów mogliby przejść Mace Tyrell i jego chorążowie. Drogą do sojuszu z Tyrellami może być małżeństwo Joffreya z Margaery. Poślubienie Sansy Stark z politycznego punktu widzenia nie przyniesie królestwu najmniejszych korzyści. Na rokowania do Gorzkiego Mostu ruszy Littlefinger, który jest zbyt nisko urodzony, by ktokolwiek chciał go brać na zakładnika, a jednocześnie jest znakomitym politykiem i negocjatorem.

 

Theon Greyjoy pokonał ludzi Benfreda Tallharta, wysłanych by spacyfikowali drakkary grabiące Kamienny Brzeg. Sam Tallhart zostaje oddany utopionemu bogu. Theona nie cieszy to zwycięstwo, bo Benfreda znał z czasów przebywania w Winterfell. Cały czas ma też w pamięci, że zaszczytniejsze zadanie przypadło jego siostrze, Ashy. Theon rozmawia z Dagmerem Rozciętą Gębą, człowiekiem, który go wychowywał i był pierwszym nauczycielem. Dagmer wyjaśnia mu, że Balon nie jest pewien swego syna, wychowywanego przez tyle lat wśród zielonych ludzi Winterfell. Theon proponuje mu śmiałą wyprawę w dwa okręty. Dagmer miałby oblegać Torrhen Square i przyciągnąć tam siły obrońców północnych twierdz włącznie z załogą Winterfell. W tym samym czasie Theon zamierza uderzyć na inną twierdzę i zapewnia starego, że harfiarze będą śpiewać pieśni o ich akcji.


W Harrenhall armia lorda Tywina szykuje się do wymarszu. Arya całymi dniami biega na posyłki, przenosząc kolejne rozkazy. Weese nie ma pojęcia, że dziewczynka potrafi czytać, ale w dostarczanych przez nią wiadomościach nie ma nic ważnego. Więcej informacji Arya zdobywa, słuchając zamkowych plotek. Dziewczynka po raz kolejny podpada Weese’owi, ale tym razem ma dość bicia i szepcze Jaqenowi imię zarządcy. Gdy Tywin Lannister wraz z armią wyjeżdża z Harrenhall, do Aryi dociera, że mogła zmienić losy wojny, podając Jaqenowi inne imiona. Arya szuka Jaqena H’ghara by wycofać imię Weese’a i zastąpić je imieniem Tywina i Gregora Clegane, ale jest już za późno. Lord Tywin oddala się, a Weese ginie w dziwnym wypadku, zagryziony przez swoją sukę, która była mu dotychczas bezgranicznie posłuszna.

 

Catelyn zmierza do Riverrun. Jedzie przez niegdyś żyzne ziemie Dorzecza, zamienione wskutek działań wojennych w spaloną pustynię. Wojska Robba czeka wielka bitwa z Lannisterami, a Catelyn wie, że zagraża im również Stannis Baratheon. Lady Stark potwierdza plotki o śmierci Renly’ego. Tymczasem wojska Północy rewanżują się Lannisterom, pustosząc ich ziemie i przejmując ich majątki. Brienne prosi, by zwolnić ja ze służby, gdyż chce powrócić pod Koniec Burzy i wypełnić swoją przysięgę, zabijając Stannisa. Catelyn próbuje jej wytłumaczyć, że misja ta byłaby równoznaczna z samobójstwem i Brienne daje się przekonać. Składa Catelyn przysięgę wierności, pod warunkiem, że lady Stark nie będzie jej powstrzymywała przed zabiciem Stannisa, gdy nadejdzie sprzyjająca chwila. W Riverrun Catelyn wita jej brat, Edmure, który kieruje obroną twierdzy i szykuje się do bitwy z siłami lorda Tywina. Cat dopytuje się o swego ojca, pyta także o wieści z Gorzkiego Mostu i Końca Burzy. Koniec Burzy nadal się broni, a kasztelanowi dowodzącemu obroną zależy przede wszystkim na życiu chłopaka, Edrica Storma, kolejnego z bękarcich synów Roberta Baratheona. Na murach Riverrun wiszą cztery ciała należące do ludzi przysłanych przez Tyriona w obstawie ser Cleosa, a mających za zadanie uwolnić Jaimego. Gdyby nie zbieg okoliczności, udałoby im się uciec z Królobójcą. Edmure rozkazał powiesić także lannisterskich żołnierzy, którzy ruszyli na pomoc Jaimemu. Catelyn krytykuje pomysł Edmure’a, który upiera się przy wydawaniu bitwy lordowi Tywinowi. Edmure rozkazał, aby Roose Bolton zdobył Harrenhall, odbierając Tywinowi miejsce ewentualnego schronienia. Catelyn jest zdania, że Bolton powinien pozostać w Bliźniakach, zgodnie z wytycznymi Robba, ale nie dyskutuje już z bratem i udaje się do komnaty umierającego ojca. Hoster Tully leży w gorączce i nie poznaje otoczenia. Wydaje mu się, ze rozmawia z najmłodszą córką, Lysą, którą przeprasza za to, co uczynił i zapewnia, że będzie szczęśliwa z Jonem. Catelyn domyśla się, że z przeszłością Lysy związana jest jakaś tajemnica. Przed drzwiami komnaty Cat czekają na nią milczące siostry. Catelyn domyśla się, że przywiozły one ciało Neda i nakazuje zawieźć kości męża do Winterfell, by zgodnie ze zwyczajem mogły zostać pochowane w krypcie Starków.

 

Daenerys prosi dostojników z Quarthu o flotę, która zawiezie ją do Westeros oraz o armię, ale mimo wręczonych łapówek spotyka się z odmową. Xaro Xhoan Daxos pomaga jej prowadzić negocjacje i zdobywać złoto, ale Quarth jest podzielony pomiędzy kilka stronnictw bogatych kupców, zaś nad wszystkimi wpływ mają budzący powszechny strach czarnoksiężnicy. Xaro nieustannie wyznaje Dany swoją miłość i namawia ją do wspólnych wypraw w poszukiwaniu wina i piękna, ale księżniczka ma świadomość, że to tylko poza. Na prośby Daenerys o wojsko, które pozwoli jej odzyskać Żelazny Tron, Xaro jest głuchy, choć pewną wątpliwość zasiewa w nim deklaracja Daenerys, że będzie musiała poszukać pomocy u czarnoksiężników. Na ulicach Quarth swe sztuczki pokazuje wędrowny czarodziej. Jego moc zauważalnie wzrosła w ostatnich miesiącach, a zdaniem Quaithe wpływ na to ma pojawienie się smoków. Wieczorem Daenerys rozmawia z ser Jorahem, który przestrzega ją przed wrogami i przed przyjaciółmi. Doradza podróż na wschód. Dany, mimo lęku, zamierza spotkać się z czarnoksiężnikami.

Myrcella Baratheon wraz z eskortą odpływa do Dorne, by zgodnie z umową zawartą przez Tyriona pozostać gościem na dworze Dorana Martella. Tyrion odsyła wraz z nią część szczupłej floty i ma świadomość, że w razie ataku Stannisa tych statków będzie mu brakowało, ale wie, że bezpieczeństwo Myrcelli jest ważniejsze. Lancel Lannister szpieguje Cersei i donosi Tyrionowi o posunięciach jego siostry. Królowa próbuje zwerbować własnych najemników, a pomóc mają jej w tym wędrowni rycerze nazwiskiem Kettleblack, z którymi potajemnie się spotyka. Gdy królewski orszak powraca do Czerwonej Twierdzy, w mieście dochodzi do zamieszek. Głodni mieszkańcy w milczeniu obserwują króla Joffreya oraz towarzyszących mu ludzi, ale w pewnym momencie ktoś rzuca w króla łajnem. Wściekły Joffrey napuszcza na tłum Sandora Clegane’a, domagając się ukarania winnego, lecz Ogar nie może przejść przez ścianę ludzi, a z tłumu zaczynają coraz częściej padać obraźliwe okrzyki. Mieszkańcy wrzaskiem znieważają Joffreya, Cersei oraz Tyriona i żądają jedzenia. Tyrion nie czeka na rozwój wypadków, tylko rozkazuje natychmiast udać się do zamku. Tłum obrzuca królewski orszak kamieniami oraz zgniłymi warzywami, ale rycerze bronią bezpieczeństwa króla i jego matki, mniejszą wagę przywiązując do lannisterskich chorągwi. Po dotarciu do Czerwonej Twierdzy Tyrion uświadamia sobie, że nigdzie nie widzi Sansy Stark. Wie, że jej śmierć oznacza wyrok dla Jaimego. W rozwścieczonym tłumie zaginęło więcej osób – wielki septon wypadł z lektyki, na ulicach zaginęli ser Preston Greenfield, Aron Santagar i młody Tyrek Lannister, a także córka lady Tandy. Cersei rozkazuje Borosowi i Merynowi wrócić po Sansę, ale gwardziści nie są chętni temu zadaniu. Nim dochodzi do kłótni, do zamku przybywa Sandor z Sansą. Ogar relacjonuje pokrótce, co dzieje się na ulicach i kto zginął. Tymczasem w ogarniętym zamieszkami mieście pojawiają się pożary. Tyrion rozkazuje Bronnowi i Sandorowi udać się do miasta i przy pomocy zbrojnych opanować tłum. Wysyła również swoich ludzi z klanów do obrony domu Shae przed ewentualnym niebezpieczeństwem. Późnym wieczorem dowódca miejskiej straży przynosi Tyrionowi raport strat. Na ulicach zginął wielki septon, rozerwany na strzępy przez tłum. Zamordowano także ser Prestona i Arona, a Tyrek Lannister został uznany za zaginionego. Lollys, córka lady Tandy, została zgwałcona przez kilkudziesięciu mieszkańców dzielnicy nędzy. W wyniku zamieszek zginęło dziewięciu strażników miejskich, a czterdziestu zostało rannych. Nikt nie zadał sobie trudu policzenia poszkodowanych mieszkańców. Ser Jacelyn Bywater wie, że sytuacja w mieście jest poważna. O buncie mówią nie tylko najbiedniejsi mieszkańcy, ale także przedstawiciele cechów. W Królewskiej Przystani brakuje jedzenia, na ulicach pełno jest złodziei i morderców. Mieszkańcy nie darzą Lannisterów miłością, bo nadal pamiętają, jak Tywin splądrował miasto podczas Rebelii Roberta. Ku zaskoczeniu Tyriona Bywater informuje go, że największą nienawiścią mieszkańcy darzą właśnie jego, obwiniając go o głód oraz o uzurpowanie sobie władzy i pozbywanie się politycznych przeciwników w rodzaju Janosa Slynta i maestra Pycelle. Bronn, który pojawia się później w komnacie Tyriona, bez skrępowania częstuje się jego kolacją i zauważa, że życie byłoby prostsze, gdyby na Żelaznym Tronie zasiadał płaczliwy i łatwy do zmanipulowania Tommen.

Davos znajduje się w królewskim orszaku Stannisa Baratheona, który udaje się na rozmowy do Końca Burzy. Devan, syn Davosa a zarazem królewski giermek, twierdzi, że Stannis ma mnóstwo obowiązków, jest nieustannie nagabywany przez bogate pamiątka, a na dodatek od śmierci Renly’ego ma problemy ze snem. Ser Cortnay Penrose, broniący Końca Burzy, nadal jest zdecydowany bronić powierzonej sobie twierdzy, zwłaszcza że Stannis w proponowanych warunkach poddania Końca Burzy zastrzegł sobie, iż Edric Storm ma być wydany jemu. Penrose krytykuje przybyłą ze Stannisem szlachtę, wytykając, że w zależności od sytuacji politycznej zmieniają królów i wyznawanych bogów. Broni Brienne przed oskarżeniami o zabójstwo Renly’ego i wyzywa Stannisa Baratheona na pojedynek, który rozstrzygnie, komu przypadnie Koniec Burzy. Stannis powraca ze swymi ludźmi do obozu, po drodze ucisza spory swych podwładnych i rozmawia z Davosem. Cebulowy rycerz nie boi się mówić Stannisowi prawdy prosto w oczy. Broni ser Cortnaya, zauważając, że człowiek ten lepiej dochowuje wiary niż rycerze, których ma za sobą Stannis. Davos nie zgadza się na szantażowanie Penrosa życiem jego starego ojca, a Stannis nie ma złudzeń co do lojalności swych rycerzy, określając ich mianem wiarołomców. Wypytuje Davosa o nastroje w społeczeństwie po śmierci Renly’ego. Z rozmowy wynika, że Stannis ma świadomość, kto stoi za morderstwem Renly’ego, ale łudzi się, że gdy zabijano jego brata, on spał w namiocie i obudził się z czystymi dłońmi. Po przybyciu do obozowiska Stannis obcesowo żegna się z lordami, przypominając im o obowiązku pojawienia się na naradzie. Namiot króla wyróżnia tylko królewski proporzec i straż przed wejściem, nie ma w nim wygód, urządzony jest z żołnierską surowością. Stannis wypytuje Davosa, jak jego zdaniem powinien postąpić, i cebulowy rycerz doradza porzucenie oblężenia Końca Burzy i udanie się pod Królewską Przystań. Król uważa, że nie może sobie pozwolić na najmniejszą porażkę, a twierdza musi paść szybko. Królewskie działania od pewnego czasu podporządkowane są wizjom Melisandre i to kapłanka nalega, by Edric Storm dostał się w ręce Stannisa. Davos otrzymuje polecenie ponownego wykorzystania swych przemytniczych talentów i dostarczenia czerwonej kapłanki do Końca Burzy. Ta starożytna twierdza broniona jest nie tylko przez mury, ale i przez prastare zaklęcia, które mimo upływu czasu nie utraciły swej mocy. Gdy Davos z Melisandre przepływają pod murami twierdzy i docierają do kraty broniącej dalszego wejścia, przemytnik zauważa, że kapłanka jest w zaawansowanej ciąży. W jaskini rodzi cień, który szybko rośnie, przeciska się przez kraty i oddala w głąb twierdzy. Davos miał tylko chwilę na przyjrzenie się zjawie, ale odgadł, czyj to był cień.

 

W środku nocy braci z Nocnej Straży śpiących w obozie na Pięści Pierwszych Ludzi budzi dźwięk rogu. Z niepokojem oczekują kolejnych sygnałów, ale ku ich radości dalszych tonów nie słychać, a róg zapowiada przybycie Qhorina Półrękiego. Mormont każe Jonowi zadbać o gości oraz ich wierzchowce, a także natychmiast przyprowadzić Qhorina. Legendarny zwiadowca dotarł na Pięść nieco później niż się spodziewano, bowiem po drodze napotkał Alfyna Wronobójcę, jednego z największych przeciwników Nocnej Straży wśród dzikich, i pokonał go. Jon spodziewa się, że po przybyciu Qhorina ruszą w dalszą drogę. Nastroje wśród braci pogarszają się, bowiem wszyscy obawiają się nieznanego, a las wokół Pięści Pierwszych Ludzi budzi w nich irracjonalny strach. Znalezione w lesie obsydianowe ostrza Jon rozdał pomiędzy przyjaciół, sporządzając także sztylet dla siebie i Lorda Dowódcy. Jon zanosi posiłek Qhorinowi i przysłuchuje się rozmowie zwiadowcy z Mormontem. Qhorin potwierdza, że dzicy faktycznie zbierają większe siły i prawdopodobnie będą atakować Mur, który od czasu, gdy Nocna Straż podupadła, ma tylko kilka zamków obsadzonych załogą. Z zeznań wydobytych przez Qhorina z jednego z dzikich wynika, że Mance Rayder nie zamierza wspinać się na Mur, tylko zrobić w budowli wyłom. To, że swoje siły skupił na Mroźnych Kłach, nie było spowodowane pragnieniem ukrycia się, a ma związek z intensywnymi poszukiwaniami przeprowadzanymi przez dzikich. Qhorin nie wie, czego konkretnie dotyczą poszukiwania, bowiem przesłuchiwany jeniec powiedział tylko o „jakiejś mocy”. Mormont chce wiedzieć dokładnie i dlatego wysyła zwiadowców w trzech grupach na poszukiwania. Z Qhorinem jedzie Jon Snow.

 

Lancel Lannister składa meldunki Tyrionowi. Cersei planuje wywieźć Tommena z miasta i w przebraniu pazia ukrywać w jednym z zamków. Tyrion nakazuje dowódcy straży miejskiej wziąć pięćdziesięciu ludzi i zbrojnie przejąć Tommena, po czym osadzić go w jednym z zamków i pilnie strzec. Nocą Tyrion odwiedza Shae, tym razem rezygnując z zasad bezpieczeństwa jedzie prosto do domu dziewczyny. Na miejscu spotyka barda, Symona zwanego Srebrnym Językiem, który go rozpoznaje, ale Tyrion sugeruje mu, by nikomu o tym spotkaniu nie wspominał. Nocą odwiedza go Varys w przebraniu żebrzącego brata. Ku zaskoczeniu obu mężczyzn, dziewczyna bez problemu rozpoznaje lorda Varysa, twierdząc, że dziwki muszą widzieć człowieka, a nie jego strój, bo inaczej marnie skończą. Varys przynosi wieści o śmierci ser Cortnaya Penrose i upadku Końca Burzy, ale w obecności Shae nie chce zdradzić szczegółów. Tyrion wspomina dziewczynie o swych planach przeniesienia jej bliżej królewskiego dworu, ale propozycja pracy jako pomywaczka nie przypada Shae do gustu. Dziewczyna wykpiwa strach Tyriona przed lordem Tywinem i zostaje przez karła spoliczkowana. Tyrion natychmiast ją przeprasza i opowiada jej pokrótce historię swego małżeństwa z Tyshą, brutalnie rozwiązanego przez Tywina Lannistera. Shae z obojętnością żegna Tyriona, który wraz z Varysem udaje się w drogę do zamku. W międzyczasie rozmawiają o Shae i o planach Tyriona. Varys sugeruje, że lepszym miejscem dla dziewczyny byłoby stanowisko przybocznej Lollys Stokeworth, a Tyrion będzie mógł ją niepostrzeżenie odwiedzać, korzystając z tajemnych przejść Czerwonej Twierdzy. Tyrion chce znać przyczyny śmierci ser Cortnaya Penrose i Varys powtarza mu plotki mówiące o tym, że Penrose rzucił się z wieży, ale sam nie daje im wiary. Varys podejrzewa, że za śmiercią kasztelana stoi dawna magia i opowiada o swoich doświadczeniach z magikami i o tym, dlaczego nienawidzi czarnoksiężników.

 

Edmure Tully zabiera wojska z Riverrun i rusza do bitwy. Catelyn jest pełna obaw, ale udaje się do septu na modlitwę. Lady Stark otrzymuje wiadomość o upadku Końca Burzy. W liście nie ma wzmianki o losach Edrica Storma, ale Cat domyśla się, że Stannis dlatego nalegał na zatrzymanie chłopaka, że chce pokazać światu potomka Roberta i zadać pytanie, dlaczego Joffrey w najmniejszym stopniu nie jest podobny do swego ojca. Wiadomość przesłał też lord Bolton, informując, iż zmierza na Harrenhall i ma nadzieję, że zdobycie tego zamku w jakimś stopniu oczyści jego ród z grzechów popełnionych przez bękarta Ramsaya Snow. Walki z wojskami lorda Tywina toczą się niedaleko Riverrun i co jakiś czas niewielkie oddziały rycerzy sprawdzają, czy na rzekach znajduje się słaby punkt w rodzaju brodu pozbawionego obrony. Catelyn wysyła uwięzionemu ser Cleosowi dzban wina i pod wieczór udaje się do jego celi, by wypytać go o sytuację w Królewskiej Przystani. Cleos Frey przedstawia warunki pokoju, zaproponowane przez Tyriona, a Catelyn dopytuje się o swoje córki. Po kilku dniach przychodzi wiadomość o zwycięstwie odniesionym przez Edmure’a pod Kamiennym Młynem. Ludzie w Riverrun świętują, ale Catelyn z niewiadomych przyczyn nie potrafi podzielać tej radości.

W Winterfell wilkory wyczuwają obcych ludzi, skradających się do zamku, ale zamknięte w bożym gaju nie są w stanie ostrzec mieszkańców. Lato próbuje przedostać się przez ogrodzenie, wspinając się na drzewo, ale spada i ten upadek budzi Brana. Winterfell jest pozbawione ochrony, bowiem ser Rodrik powiódł kilkuset zbrojnych na pomoc Torrhen’s Square, które zaatakował Dagmer Rozcięta Gęba. Bran próbuje przez okno wezwać kogoś na pomoc, ale nikt nie reaguje. Drzwi do jego komnaty się otwierają i wchodzi człowiek ze sztyletem, a za nim Theon Greyjoy. Chłopiec w pierwszej chwili myśli, że Greyjoya przysłał Robb, ale Theon wyprowadza go z błędu, informując, że właśnie zdobył Winterfell. Maester Luwin przychodzi, by pomóc Branowi się ubrać, i czyni sobie wyrzuty, że nie przewidział takiego manewru Żelaznych Ludzi. Luwinowi udało się wysłać kruka do Białego Portu z informacją o wydarzeniach w Winterfell. W środku nocy wszyscy mieszkańcy Winterfell zostają obudzeni i doprowadzeni do wielkiej komnaty. Tam widzą Theona Greyjoya zasiadającego na tronie. Bran oświadcza, że poddaje Winterfell, ale kowal Mikken protestuje przeciwko panowaniu Greyjoyów i ginie, spełniając tym samym wizję z zielonego snu Jojena. Posłuszeństwo królowi Balonowi oraz rodowi Greyjoy przysięgają uwięziony w Winterfell Fetor oraz Osha.

 

Do Harrenhall przybywają Krwawi Komedianci prowadzący około setki jeńców i wozy z łupami. Uwięzieni ludzie noszą barwy rodów Północy i należą do straży przedniej Roose’a Boltona. Z rozkazu Amory’ego Lorcha zostają zamknięci w lochu. Arya, która obserwuje przybycie Kompanionów, udaje się do kuźni, gdzie mimo później pory Gendry wykuwa napierśnik. Dziewczynka namawia go, by pomógł jej uwolnić ludzi z Północy, ale Gendry stanowczo odmawia. W tej sytuacji Arya przypomina sobie o Jaqenie, który nadal był jej winien jedną śmierć. Tymczasem udaje się do bożego gaju, gdzie przy pomocy kija do szczotki ćwiczy walkę na miecze. Po treningu czyni wyrzuty starym bogom, że nie uratowali jej ojca, który na modlitwę do starych bogów poświęcał tak dużo czasu. Jaqen H’ghar, który przyszedł za nią do bożego gaju, by usłyszeć trzecie imię, beszta ją za drwiny z bogów. Okazuje się, że mężczyzna zna jej prawdziwe imię i wie, że jest Aryą Stark. Dziewczynka chce, by pomógł jej uwolnić ludzi z Północy, ale Jaqen zgadza się tylko na jedną śmierć. W tej sytuacji Arya chce, by jego ostatnią ofiarą był Jaqen H’ghar. Przerażony Jaqen zgadza się na propozycję Aryi, on pomoże jej wypuścić jeńców, a ona cofnie wypowiedziane imię. Jaqen nie chce czekać z realizacją zadania. Jaqen każe Aryi zamówić u Gorącej Bułki gar gorącego rosołu i po pewnym czasie przychodzi do kuchni wraz z Kąsaczem i Rorge’em. Wraz z Aryą biorą cztery kociołki z niemal wrzącym rosołem i niosą je do wartowników, pilnujących więźniów w Wieży Wdowy. Tam wylewają zupę na żołnierzy, zabijają wszystkich wartowników i uwalniają więźniów, którzy zabierają broń poległym i walczą z ludźmi Amory’ego Lorcha. Jaqen odbiera od Aryi deklarację, że wycofuje jego imię, a następnie przesuwa dłonią przed swoją twarzą, odmieniając się nie do poznania. Człowiek, który kiedyś był Jaqenem, daje dziewczynce niewielką żelazną monetę i mówi, że jeśli kiedykolwiek chciałaby go zobaczyć, musi wręczyć tę monetę jakiemuś człowiekowi z Braavos i wypowiedzieć słowa „valar morghulis”. Arya zostaje sama w Harrenhall. Rankiem okazuje się, że ludzie z Północy wraz z Kompanionami Vargo Hoata wymordowali ludzi ser Amory’ego. Służba przez cały dzień doprowadza zamek do porządku, chociaż Arya zauważa dziwne spojrzenia ludzi, do których niewątpliwie dotarły już plotki o jej udziale w nocnych wydarzeniach. Pod koniec dnia do Harrenhall przybywa Roose Bolton, a szalony błazen Shagwell przedstawia mu Aryę, wspominając o zupie łasicowej. Arya przedstawia się imieniem Nymeria, w skrócie Nan, a Bolton bierze ją na swego podczaszego. Wieczorem dziewczynka usługuje podczas uczty i bez zmrużenia oka przygląda się, jak Komedianci rzucają ser Amory’ego Lorcha niedźwiedziowi na pożarcie.


W bajecznie bogatym mieście Dom Nieśmiertelnych okazuje się być ruiną otoczoną przez gaj drzew o czarnej korze, z których wytwarzano czarodziejski napój, cień wieczoru. Towarzysze Daenerys przestrzegają ją przed wkroczeniem do siedziby czarnoksiężników, ale księżniczka jest zdecydowana wejść do środka. Żaden człowiek nie może jej towarzyszyć w tej wędrówce, ale Dany zabiera ze sobą Drogona. Prowadzona przez Pyata Prye, który instruuje ją, jak zachować się w Domu Nieśmiertelnych, Daenerys wypija podany jej cień wieczoru i przekracza próg. Wewnątrz doświadcza licznych wizji, widzi to, co było, i to co będzie, dostrzega siedzącego na uczcie trupa z głową wilka, widzi dom, w którym spędziła dzieciństwo, dostrzega swego ojca i brata. Wnętrza Domu Nieśmiertelnych są o wiele przestronniejsze niż można oceniać po zewnętrznym wyglądzie budynku. Przez drzwi wykonane z hebanu i czardrewna przechodzi do kolejnego pomieszczenia i do jeszcze następnych, nie zważając na zjawy, które starają się skupić na sobie jej uwagę, aż w końcu dociera do komnaty, w której przy stole zasiadają postacie będące niczym więcej jak niebieskimi cieniami. Nad stołem wisi bijące ludzkie serce, sine od zgnilizny, ale żywe. Daenerys słyszy głosy nieumarłych, mówiące o trzech zdradach, jakie ją czekają, trzech ogniach, jakie musi zapalić i trzech wierzchowcach, na jakich musi pojechać, a następnie przed oczami dziewczyny przewijają się kolejne obrazy. Daenerys pogrąża się w wizjach, a nieśmiertelni otaczają ją ze wszystkich stron, próbując przejąć jej energię. Udałoby im się to, gdyby nie Drogon, który rozszarpał wiszące nad stołem serce, a następnie spalił nieśmiertelnych smoczym ogniem. Daenerys udaje się uciec z Domu Nieśmiertelnych, a gdy dziewczyna ogląda się na budynek, dostrzega smużki dymu. Pyat Prye wyciąga nóż i chce zaatakować Dany, ale powstrzymują go Drogon i jej bracia krwi.

 

Tyrion nakazuje swym ludziom z górskich klanów atakować obozy i tabory armii Stannisa i wypuszcza ich z Królewskiej Przystani. Miasta będą bronić między innymi najemnicy Bronna oraz złote płaszcze, ale wierność i lojalność obu tych formacji jest bardzo niepewna. Tyrion przygotowuje miasto do obrony, czyszcząc przedmieścia z niepotrzebnych zabudowań, sprawdzając stan trebuszy i anektując kupieckie statki. Do stolicy docierają wieści o przejęciu Winterfell przez Greyjoya i Tyrion, wbrew logice, jest poruszony tą wiadomością. W sepcie król Joffrey przyjmuje do królewskiej gwardii dwóch rycerzy, ser Balona Swanna oraz Osmunda Kettleblacka. Obie kandydatury zgłosiła Cersei Lannister. Ser Boros Blount został pozbawiony białego płaszcza za tchórzostwo, które okazał, oddając bez walki eskortowanego przez siebie Tommena Baratheona złotym płaszczom ser Jacelyna i został wtrącony do lochu. Podczas ceremonii Tyrion myśli o Shae, która zgodnie z obietnicą Varysa została zatrudniona jako przyboczna córki lady Tandy, a po zakończeniu obrzędów Tyrion rozmawia z nowym wielkim septonem, który uzyskał tytuł dzięki jego poparciu. Tyriona odwiedza w jego komnatach piromanta Hallyne, który poinformował o znacznym przekroczeniu planu produkcji dzikiego ognia. Piromanta wspomina, że zaklęcia użyteczne przy produkcji dzikiego ognia są od jakiegoś czasu bardziej wydajne i podejrzewa, że gdzieś na świecie mogły pojawić się smoki. Jacelyn Bywater składa krótki raport na temat samopoczucia Tommena i zapewnia, że wydał swym ludziom odpowiednie dyspozycje na wypadek, gdyby Lannisterowie jednak przegrali bitwę, natomiast Varys dostarcza kolejną listę mieszkańców miasta, którzy spiskują na rzecz Stannisa Baratheona.

 

Theon niespodziewanie budzi się w nocy. Nie ma pojęcia, co wzbudziło jego niepokój, ale po chwili przekonuje się, że brakuje mu wycia wilkorów. Wysłani przez niego ludzie meldują, że wilkory zniknęły, podobnie jak Bran i Rickon. Theon zwołuje na dziedziniec mieszkańców Winterfell, by przekonać się, kogo jeszcze brakuje, a jego ludzie donoszą, że uciekinierzy wydostali się z zamku przez Bramę Myśliwego. Młodym Starkom towarzyszą Reedowie, Osha i Hodor. Theon, w towarzystwie tropicieli i służby, rusza w pościg. Po drodze maester Luwin namawia go do okazania łaski Branowi i Rickonowi, a także Hodorowi i Reedom, którzy bardziej przydadzą się jako zakładnicy. Po kilku godzinach tropienia psy gubią ślad, dodatkowo okazuje się, że wilkory w pewnej chwili oddaliły się od swych panów. Theon nie chce się poddać, ale po całym dniu poszukiwań musi przyznać, że albo Osha wykorzystała sztuczki dzikich, albo Reedowie znają magię dzieci lasu, bo po uciekinierach nie ma najmniejszego śladu. Fetor sugeruje, ze chłopcy mogą się ukrywać w pobliskim młynie i wściekły Theon chce sprawdzić tę ewentualność.


Zwiadowcy prowadzeni przez Qhorina Półrękiego dostrzegają rozpalone przez dzikich ognisko. Jon Snow i Kamienny Wąż zakradają się do ich obozowiska, idąc wąwozem i wspinając się po górskich ścianach. Na miejscu okazuje się, że dzikich jest trzech. Dwóch ginie od razu z rąk Jona i Kamiennego Węża, a śpiąca ruda dziewczyna poddaje się Jonowi i przedstawia imieniem Ygritte. Doradza, by zabitych spalić, ale Kamienny Wąż woli zrzucić ich w przepaść. Ygritte twierdzi, że za skałami znajdują się tysiące dzikich, ale nie chce odpowiedzieć na pytanie, czego Król za Murem szuka na tych pustkowiach ani czy widziała Benjena Starka. Opowiada Jonowi Snow starą opowieść o Baelu Bardzie, który przed laty uwiódł córkę lorda Winterfell, ukrywał się z nią przez rok pod zamkiem, a potem pozostawił ją z dzieckiem i wrócił za Mur. O świcie nadciąga Qhorin wraz z pozostałymi braćmi. Obecność Ygritte jest dla nich zaskoczeniem. Qhorin decyduje, by dziewczynę zabić, i powierza to zadanie Jonowi. Gdy pozostali zwiadowcy się oddalają, Jon Snow po chwili wahania każe dzikiej uciekać.

Wokół Królewskiej Przystani szaleją pożary. Stannis podpala królewski las, w którym grasują ludzie z górskich klanów, wysłani tam przez Tyriona, by nękać wojska przeciwnika. Tyrion rozkazał spalić zabudowania położone za murami stolicy, wzmocnił straże przy miejskich bramach oraz zamknął Czarny Nurt. Sansa spotyka się w bożym gaju z Dontosem i nalega, by korzystając z wojennego zamieszania, przyspieszył jej ucieczkę ze stolicy, ale błazen każe jej czekać na odpowiednią chwilę. Sansa przeraźliwie się boi, a jej strach pogłębiają dodatkowo senne koszmary, w których ponownie przeżywa atak mieszkańców miasta w dniu, w którym księżniczka Myrcella odpływała do Dorne. Po powrocie do swych komnat Sansa nie może wytrzymać w zamkniętej przestrzeni i wychodzi na dach, skąd przygląda się przygotowaniom do obrony miasta. W pewnym momencie traci równowagę, ale przed upadkiem chroni ją Sandor. Ogar widzi, że dziewczyna nadal nie jest w stanie patrzeć mu w twarz, ale przypomina, że ucieszyła się na jego widok, gdy ratował ją z rąk tłumu. Sansa kaja się, że nie przyszła podziękować za ratunek, ale Clegane’owi najwyraźniej nie zależy na podziękowaniach. Deklaruje, że lubi zabijać, i wskazuje, że wspaniali rycerze, którymi zachwyca się dziewczynka, zajmują się zabijaniem. Ogar twierdzi, że nie ma prawdziwych rycerzy, podobnie jak nie ma bogów. Można liczyć tylko na siebie, a światem rządzą ostra stal i silne ręce. Przerażona Sansa ucieka do swych pokoi, ale w głębi duszy żałuje, że Dontos nie wykazuje choć części sandorowej gwałtowności. Nocą dziewczyna znów śni o tłuszczy, która ją atakuje, a rankiem znajduje na swej pościeli krew. Spanikowana, że będzie musiała wyjść za Joffreya, stara się zatrzeć ślady, wycinając zabrudzone fragmenty pościeli i wrzucając je do kominka. Próbowała spalić także materac, ale tylko zadymiła całe pomieszczenie. Jej ubrania były w większości zniszczone przez dym. Po kąpieli Sansa poczuła się zażenowana z powodu ataku paniki. Cersei wzywa ją do siebie i rozmawia z nią o przyszłości.

 

Jon przyznaje się Qhorinowi, że nie zabił Ygritte, a dowódca nie jest tym zaskoczony. Nie wydał mu wprost rozkazu, tylko powiedział co należy zrobić, a decyzję pozostawił Jonowi. Chłopak korzysta z okazji do wypoczynku i zasypia, śniąc wilczy sen. Widzi czardrzewo, którego twarz jest twarzą jego brata, choć Jona zastanawia, że ma on troje oczu. Dostrzega także obozowisko dzikich, w którym mieszkają tysiące ludzi, widzi mamuta i olbrzyma, a sen przerywa atak orła. Jon budzi się i na polecenie Qhorina opowiada cały sen. Zwiadowcy traktują jego opowieść poważnie i ruszają w dalszą drogę. Jona niepokoi nieobecność wilkora, chłopak obawia się, że orzeł mógł poważnie zranić Ducha, ale po paru godzinach wędrówki zauważają Ducha i opatrują jego rany. Zauważają też orła, który ich obserwuje. Qhorin wydaje rozkaz odwrotu, bowiem ma świadomość, że zostali zauważeni przez dzikiego, który jest wargiem i korzysta z oczu orła. W pobliżu miejsca, gdzie zginęło dwóch dzikich, Qhorin pozostawia jednego ze zwiadowców, by powstrzymał, na ile to możliwe, ludzi Mance Raydera.

 

Tyrion idzie na kolację do Cersei. Po drodze Varys wręcza mu list z wiadomością o śmierci Brana i Rickona. Tyrion przekazuje te wieści siostrze, ciekaw jej reakcji, ale ona nie wydaje się nimi ani przesadnie ucieszona, ani oburzona. Lannisterowie oczekują na wieści z Gorzkiego Mostu, ale Littlefinger milczy. Cersei zarzuca Tyrionowi, że zbytnio polega na informacjach Varysa i krytykuje jego plan odebrania Ogara Joffreyowi i skierowania go do obrony Królewskiej Przystani. Tyrion proponuje siostrze, że zwolni z więzienia lorda Gylesa i Borosa Blounta, ale Cersei rewanżuje mu się informacją, że ma jego dziwkę. Siostra boi się, że Tyrion będzie próbował zlikwidować jej dzieci, by samemu sięgnąć po pełną władzę. Zapowiada mu, że jeśli Tommen albo Jofrey zginą lub wpadną w ręce wrogów, to dziwka Tyriona odpowie za to. Tyrion przekonuje siostrę, że jemu również zależy na życiu i zdrowiu chłopców, i chce zobaczyć dziewczynę. Rewanżuje się siostrze groźbą, że wszystko, co spotka jego dziwkę, spotka również Tommena. Tyrion pociesza schwytaną przez Kettleblacków Alayayę i wraca do swej komnaty, w której czeka na niego Shae.

 

Catelyn Stark otrzymuje wieści od ser Rodrika. Kasztelan zbiera ludzi, by odbić Winterfell i przesyła jej informację o śmierci chłopców. Według doniesień ser Rodrika, Bran i Rickon zostali złapani podczas ucieczki, a ich głowy Theon Greyjoy zatknął na murach Winterfell. Opowiada o tym wszystkim Brienne, która nie potrafi pocieszyć zrozpaczonej Catelyn. Lady Stark wysłała przebywającemu w lochach Riverrun Królobójcy dzban wina i zamierza odwiedzić go późnym wieczorem. Prosi Brienne, by jej towarzyszyła. Tymczasem udaje się do swego ojca. Hoster Tully pogrążony jest we śnie wywołanym makowym mlekiem, a Catelyn spędza u niego długie godziny, marząc o końcu wojny. O północy przychodzi po nią Brienne i razem udają się do celi Jaimego Lannistera. Mimo tygodni spędzonych w więzieniu Jaime nie wykazuje pokory, jest arogancki i odważny. Catelyn ma już wychodzić z celi, gdy Jaime proponuje jej wymianę, informacja za informację. Catelyn chce wiedzieć, czy Joffrey jest jego synem. Jaime potwierdza. Sam chce poznać prawdę o losie jego rodziny. Królobójca przyznaje, że zrzucił Brana z wieży, ale zaprzecza, by wynajął człowieka, by zabił chłopca. Jaime wypytuje o sytuację na froncie. Martwi go śmierć Renly’ego, ale jest przekonany, że Robb przegra starcie z Tywinem. Jaime upija się winem, ze szczegółami opowiada Catelyn, jak zginęli Brandon Stark i jego ojciec. Catelyn wzywa Brienne i prosi ją o miecz.

 

Od kilku nocy Theonowi śnią się koszmary, w których widzi wilki z twarzami dzieci lub pomordowanych przez siebie ludzi. Ze snu budzi go Fetor, informując o przybyciu do Winterfell jego siostry. Asha kpi z Theona, który jest przekonany, że siostrą kieruje zazdrość. Asha zabiera brata na bok, aby porozmawiać z nim z dala od ludzi. Theona denerwuje, że siostra ma lepsze informacje od niego. Z jej opowieści wynika, że ser Rodrik rozbił ludzi Dagmera, a ludzie z Północy gromadzą swe wojska, by odzyskać Winterfell i pomścić synów lorda Starka. Asha przyznaje, że plan Theona był sprytny, ale według niej należało puścić zamek z dymem, a Brana i Rickona zabrać w charakterze zakładników na Pyke, co pozwoliłoby wygrać wojnę. Asha namawia Theona, aby zebrał ludzi i powrócił z nią do Deepwood Motte, ale chłopak odmawia. Siostra pozostawia mu dziesięciu ludzi i wraca do siebie. Fetor proponuje Theonowi, żeby dał mu konia i mieszek monet, to objedzie okolicę i dostarczy mu obrońców. Zapewnia, że zna Północ, a Północ zna jego. Nocą śni mu się uczta, którą wyprawiał Ned Stark dla króla Roberta. Theon nagle zauważa, że na sali robi się zimno, a on ucztuje ze zmarłymi. Widzi Roberta Baratheona i Neda, dostrzega ludzi, których zabił, widzi też Lyannę Stark i jej przodków, a pod koniec uczty do sali wkracza Robb i Szary Wicher, pokryci setkami ran. Theon przez resztę nocy nie może zasnąć. O świcie idzie na mury Winterfell. Przygląda się zatkniętym tam głowom chłopców, wiedząc, że należą one do synów młynarza, którzy byli w tym samym wieku, co młodzi Starkowie.


Rozpoczyna się bitwa o Królewską Przystań. Joffrey każe Sansie pobłogosławić swój miecz pocałunkiem i zapowiada, że nie będzie miał żadnej litości dla pokonanego stryja. Po odjeździe króla Sansa udaje się do septu na modlitwę. Modli się tam za swoją rodzinę, swoich bliskich i znanych sobie ludzi, ale wychodzi, gdy rozpoczynają się modlitwy o pomyślność króla Joffreya. Sansa słyszy dobiegające z oddali odgłosy bitwy i chroni się w Warowni Maegora, najbezpieczniejszym miejscu Królewskiej Przystani. Tam w Sali Balowej Królowej zgromadziły się wszystkie wysoko urodzone kobiety, by oczekiwać wieści z pola bitwy.

 

Stannis dowodzi atakiem wojsk na lądzie, a jego flota pod dowództwem Imry’ego Florenta atakuje Królewską Przystań od strony rzeki. Cebulowy Rycerz wraz z czterema synami znajduje się na statku, w drugiej linii ataku, na prawym skrzydle. Lord wielki kapitan ser Imry Florent jest pewny zwycięstwa, odrzuca podczas narady wojennej sugestię Davosa, by wysłać kilka szybkich okrętów w górę rzeki, by mogły zbadać teren. Płynie na Królewską Przystań całą potęgą zgromadzoną przez Stannisa. Ser Imry dowodzi dwustoma okrętami, podczas gdy Stannis dysponuje 20 tysiącami żołnierzy, głównie konnicy. Zdaniem Davosa walka na Czarnym Nurcie daje niepotrzebną przewagę Lannisterom, bowiem koryto rzeki wymusza inne manewry niż otwarta przestrzeń na morzu. Byłego przemytnika niepokoją dwie nowe wieże, wznoszące się u stóp ujścia, ale dowodzący okrętami ser Imry nie poświęca im większej uwagi. Davos dostrzega u ich stóp łańcuch, ale nie wie, dlaczego nie zamknięto przed nimi rzeki. Obrońcy Królewskiej Przystani strzelają do floty zapalonymi strzałami oraz rzucają w nich dzbanami z płonącą smołą. Wkrótce galery Joffreya i statki Stannisa zderzają się ze sobą i zaczyna się bitwa. Ku przerażeniu ludzi, na jednym z okrętów należących do Joffreya pojawia się dziki ogień. Davos zauważa na wodzie wiele kryp, barek i spróchniałych statków, których przydatność podczas bitwy jest zerowa. Dziwi się lannisterskiej desperacji, ale wkrótce zauważa, że te stateczki wypełnione są dzikim ogniem i eksplodują po staranowaniu przez ich statki. Gdy okręty floty Stannisa w panice wycofywały się do zatoki, Lannisterowie podnieśli łańcuch, więżąc okręty w płonącym piekle.


Tyrion obserwuje z murów pożar, jaki ogarnął połowę floty Stannisa i niemal wszystkie statki Joffreya. Chwilową przewagę na wodzie Tyrion postanowił wesprzeć działaniami na lądzie i wysłał najemników za bramy miasta, do walki z atakującymi. Pozwolił Joffreyowi wystrzelić z trebusza zbuntowanych mieszczan, ale statki Stannisa, których nie ogarnął dziki ogień, wysadzały kolejnych żołnierzy na polu turniejowym. Najemnicy, których chciał przeciwko nim wysłać, rezygnują z walki. Dowodzący nimi Sandor Clegane trzykrotnie wyszedł z ludźmi za miejskie mury, ale odmawia kolejnego wyjścia w ogień. Tyrion chce zawstydzić Ogara i deklaruje, że sam poprowadzi wycieczkę. Część najemników podąża za nim.

 

Kobiety zgromadzone wokół królowej czekają cały czas na wieści. Posłańcy przychodzą rzadko, a zza murów dobiegają odgłosy walki. Na sali gra muzyka, a błazen i żonglerzy próbują rozweselić obecnych, lecz ich myśli są przy bliskich walczących z wojskami Stannisa. Królowa rozmawia z Sansą, uświadamiając jej, że to sytuacja zmusiła ją do przebywania w pomieszczeniu ze szlachetnie urodzonymi damami i że w razie przegrania bitwy los ich wszystkich będzie niegodny pozazdroszczenia. Cersei pije przez cały czas wino i wtajemnicza Sansę w arkana politycznych kombinacji. Kettleblack melduje o Tyrionie prowadzącym najemników, a Cersei jest przekonana, ze sytuacja na zewnątrz musi być rozpaczliwa, skoro jej karłowaty brat dowodzi zbrojnymi i nakazuje Kettleblackowi natychmiast zabrać Joffreya z murów. Królowa zapewnia też Sansę, że nie da się wziąć żywcem, a jeśli Lannisterowie przegrają walkę, to obecny na sali ser Illyn ma zabić i Sansę, i królową.

 

Tyrion walczy ramię w ramię ze swymi ludźmi. Odpychają ludzi Stannisa, którzy porzucają taran i rzucają się do ucieczki. Za murami miasta rozprzestrzeniają się pożary, co sprawia, że konie niechętnie słuchają rozkazów, ale Tyrionowi udaje się opanować rumaka. Nigdy nie podejrzewał, że pozna, czym jest bitewna gorączka, ale walczy jak w natchnieniu, pokonując kolejnych wrogów. Ser Balon Swann zwraca jego uwagę na fakt, że niektórzy żołnierze Stannisa przeszli Czarny Nurt po wrakach szczepionych ze sobą okrętów. Wraz z królewskimi gwardzistami, Balonem Swannem i Mandonem Moorem, Tyrion rusza przeciwko tym żołnierzom. Jego koń łamie nogę i karzeł zmuszony jest zwierzę dobić. Piesza walka jest jeszcze bardziej zaciekła, królewscy gwardziści zaskakują skutecznością i gracją, z jaką zadają śmierć. W pewnym momencie wraki tworzące prowizoryczny pomost między brzegami rzeki zaczynają tonąć. Tyrion wpada do wody, ale udaje mu się z niej wydostać, i gdy wdrapuje się na pokład, rękę podaje mu ser Mandon Moore. W ostatniej chwili Lannister zauważa, że rycerz wyciąga lewą rękę. Tyrionowi udaje się nieco odchylić, ale cios, jaki ser Mandon zadaje mieczem, i tak go dosięga i karzeł wpada do wody. Rannemu udaje się jakoś ponownie wdrapać na pokład, a wówczas ser Mandon Moore zbliża się, by zadać ostateczny cios. Trzyma już sztych miecza na gardle Tyriona, ale nagle zatacza się i wpada do wody. Tyrionowi wydaje się, że widzi nad sobą swego giermka, Podricka Payne’a.

 

Lancel Lannister przynosi królowej wiadomość o przegranej bitwie, ale Cersei sprawia wrażenie, jak by jej to wcale nie dotyczyło. Lancel czyni jej wyrzuty, że decyzja o zabraniu Joffreya z murów podłamała morale obrońców. Królowa rozkazuje podnieść most zwodzony i zabrania komukolwiek wchodzić bądź wychodzić z Warowni Maegora bez jej pozwolenia. Lancel zaklina Cersei, by pozwoliła Joffreyowi wrócić na mury, zapewnia, że król będzie bezpieczny, a najemnicy wrócą do walki, jeśli go zobaczą, ale królowa zdecydowanie odmawia i opuszcza komnatę. Zgromadzone w sali kobiety zaczyna ogarniać panika, ale Sansa opanowuje sytuację. Dziewczyna zajmuje się także rannym Lancelem, choć wyrzuca sobie, że jest słaba i głupia, bo powinna go zabić. Sansa udaje się do swej sypialni. Po drodze mija lannisterskiego strażnika i widzi, że zaczęło się rozkradanie pałacowego majątku. W komnacie czeka na dziewczynę Ogar. Sandor zniknął w trakcie bitwy. Jest brudny od krwi i kompletnie pijany. Mówi dziewczynie, że odchodzi, ale wpierw chce, żeby Sansa zaśpiewała dla niego piosenkę, którą dawno temu mu obiecała. Zmusza Sansę, by na niego spojrzała, zapewnia, że mógłby zapewnić jej bezpieczeństwo i nikt już by jej nie uderzył, po czym przykłada dziewczynie sztylet do gardła i żąda piosenki. Sansa nie jest w stanie zaśpiewać żadnej romantycznej ballady, ale przypomina sobie świątynny hymn do Matki. Clegane cofa nóż, a Sansa dotyka policzka Ogara i czuje pod palcami krew i łzy. Sandor zrywa płaszcz królewskiego gwardzisty i bez słowa odchodzi. Sansa czeka do rana na wieści, a o świcie słyszy radosne bicie dzwonów. Rano odwiedza ją Dontos, informując o wielkim zwycięstwie i przegranej Stannisa. Wedle relacji uczestników walk, ratunek przyniosły połączone wojska Tyrellów i Lannisterów, a na czele przedniej straży szedł Renly.


Daenerys musi opuścić Quarth. Po jej wizycie w Domu Nieśmiertelnych w mieście dzieją się dziwne rzeczy, magia zyskała większą moc, co budzi niepokój mieszkańców, a sama Dany nie jest już mile widzianym gościem. Xaro Xhoan Daxos słyszy plotkę, że Pyat Prye zbiera ocalałych czarnoksiężników i chce jej zaszkodzić. Magnat po raz kolejny proponuje jej małżeństwo, ale Daenerys wie, że Xaro chodzi tylko o smoka. Dziewczyna zbiera swój niewielki khalasar i udaje się do portu. Quarth jest jednym z największych portów świata i na jego nabrzeżach trwa wieczny handel. Dany rusza negocjować z kapitanami statków przewóz Dothraków i smoków, ale wszyscy, z którymi rozmawia, wyśmiewają jej pomysł. Dany wędruje po nabrzeżach, a ser Jorah zwraca uwagę na starca i grubasa, którzy najwyraźniej ich śledzą. Pod pozorem targowania się z kupcem Daenerys i Mormont przyglądają się tej dziwnej parze. Drogę Daenerys zastępuje nagle Quartheńczyk, z uszanowaniem wręczający jej szkatułkę. W środku znajdował się wyrzeźbiony z onyksu skarabeusz. Daenerys była tak zafrapowana darem, że niemal nie słyszała jak mężczyzna wypowiada słowa „tak mi smutno”. W szkatułce znajduje się mantykora, ale błyskawiczna reakcja śledzącego ją starca zabija stworzenie i ratuje życie Daenerys. Starzec przedstawia się imieniem Arstena Białobrodego, zaś grubas jest Silnym Belwasem, dawnym gladiatorem. Obu przysłał magister Illyrio wraz z trzema wynajętymi statkami, które mają ja zawieźć do Pentos.

 

Lord Bolton zaprowadził surowe porządki w Harrenhall, zabijając wszystkich, którzy w jakikolwiek sposób pomagali wcześniej Lannisterom. Gendry jest zły na Aryę, bo obwinia ją za śmierć kowala Lucana. Krytykuje także Dzielnych Kompanionów, a dziewczynka nie może mu nie przyznać racji. Arya z racji swych obowiązków często przysłuchuje się naradom w komnacie Roose’a Boltona, a zgromadzeni nie zwracają na nią najmniejszej uwagi. W ten sposób dziewczynka dowiaduje się, że Robb starcił Winterfell, a jej bracia nie żyją. Dziewczynka sprząta lordowskie pokoje i zauważa mapę, według której Riverrun leży niedaleko od Harrenhall. Arya zdobywa się na odwagę i pyta lorda Boltona, czy zabierze ją z sobą gdy już opuści Harrenhall. Lord Bolton nie przywykł odpowiadać na pytania służby, ale tym razem robi wyjątek i oświadcza dziewczynce, że pozostawi ją w twierdzy, którą odda Vargo Hoatowi. Arya udaje się do bożego gaju i tam się modli, słysząc w oddali wycie wilków i mając wrażenie, że rozmawia z ojcem. Nad ranem dziewczynka budzi Gendry’ego i organizuje ucieczkę. Kradnie mapę oraz sztylet z samotni lorda Boltona, a jako paź Roose’a Boltona rozkazuje stajennemu osiodłać trzy konie. Gendry i Gorąca Bułka kradną jedzenie oraz miecze. Arya zabija strażnika pilnującego bramy i cała trójka ucieka z Harrenhall.


W sali tronowej Królewskiej Przystani zebrały się tłumy. Tywin Lannister konno wjechał do sali, ale majestatyczne wrażenie popsuł jego koń, defekujący na posadzkę tuż przed Żelaznym Tronem. Joffrey powitał dziadka i uroczyście poprosił go o przejęcie rządów nad królestwem do czasu osiągnięcia pełnoletności przez króla. Ceremonia fetowania bohaterów jest kontynuowana. Joffrey szczególnie ciepło wita przedstawicieli Tyrellów, obiecując spełnić ich życzenia. Ser Loras marzy o miejscu w królewskiej gwardii, Mace Tyrell chciałby zasiadać w małej radzie, zaś Garlan zwany Dzielnym chciałby, aby Joffrey poślubił jego siostrę, Margaery Tyrell. Z przysięgi złożonej Sansie Stark ochoczo zwalnia króla mała rada i sam wielki septon. Obserwująca uroczystość z galerii Sansa ma smutną minę, choć w głębi ducha bardzo ją cieszy taki obrót sprawy. Przez kolejne godziny nagradzani są kolejni bohaterowie bitwy. Osobną nagrodę otrzymuje Petyr Baelish, któremu za wierną służbę królestwu przypada Harrenhall. Podczas uroczystości sześciuset mężczyzn zostaje pasowanych na rycerzy, a dokonuje tego trzech królewskich gwardzistów. Następnie przyszła kolej na przegranych. Rycerze, którzy podczas bitwy przeszli na drugą stronę, musieli złożyć Joffreyowi przysięgę wierności. Ci, którzy do samego końca walczyli za Stannisa, mogli przemówić. Jeśli błagali o łaskę i obiecywali wierną służbę zostali przyjęci w obręb królewskiego pokoju, zachowując swoje ziemie i swoje prawa. Niektórzy nie chcieli się poddać, głośno zarzucając Joffreyowi nieprawe pochodzenie. Ci zginęli na miejscu. Wieczorem Sansa spotyka się w bożym gaju z Dontosem. Obiecuje jej, że w noc ślubu Joffreya uciekną z Królewskiej Przystani. Były rycerz ma dla niej prezent, siatkę na włosy z wprawionymi w nią ciemnymi ametystami. Zapewnia dziewczynę, że w tej siateczce jest magia – zemsta za ojca i powrót do domu.

 

Maester Luwin doradza Theonowi poddanie Winterfell. Do zamku zmierzają wojska północnych lordów, a przy małej liczbie żelaznych ludzi nie jest możliwa długa obrona murów. Walczyć ramię w ramię z Theonem chce zaledwie siedemnastu zbrojnych. Ser Rodrik, który przyprowadził pod Winterfell co najmniej tysiąc zbrojnych, chce prowadzić rokowania z Theonem Sprzedawczykiem. Żąda od niego wydania Winterfell, ludzi, którzy przyłożyli rękę do śmierci Brana i Rickona oraz samego Theona, który ma czekać, aż osądzi go Robb. Theon szantażuje starego rycerza śmiercią jego córki Beth, której w Winterfell podkomendny Greyjoya założył stryczek na szyję. Jeśli ser Rodrik nie podda armii do wieczora, jego córka, ostatnia z rodu, zawiśnie. Theon obiecuje zabijać kolejnych zakładników, aż jego żądanie nie zostanie spełnione. Nie przyjmuje też oferty ser Rodrika, że on odda się w ręce Greyjoya za Beth. Luwin podpowiada Theonowi, by poddał zamek i wstąpił do Nocnej Straży. Uważa, że Cassel zgodzi się na tę propozycję. Theon się waha i prawie się zgadza, gdy nadchodzi informacja o wojskach noszących herb Boltonów, które zaatakowały siły ser Rodrika. Ciemną nocą do bram Winterfell przybywa wojsko, które pokonało siły północnych lordów. Ich dowódca przynosi w prezencie głowy ser Rodrika oraz Leobalda Tallharta i Cleya Cerwyna, dowodzących armią. Fetor przedstawia się jako Ramsay, syn Boltona, a ludzie, których przyprowadził Theonowi na ratunek, należą do garnizonu Roose’a Boltona. Nowo przybyli atakują Żelaznych Ludzi i wbijają włócznię w plecy maestra Luwina. Ramsay każe zabrać Freyów, a Winterfell puścić z dymem.

 

Tyrion leży pogrążony w gorączce. Śni koszmary, a chwilami wydaje mu się, że obok jego łoża stają Cersei, Tywin, Varys lub Littlefinger. Słyszy rozmowy, ale nie jest w stanie rozpoznać słów. Tyrion zostaje przeniesiony z Wieży Namiestnika do skromnej komnaty. Zauważa swoje nowe lokum w przebłysku świadomości i znów zapada w gorączkowy sen. Śni o Tyshy, swej pierwszej żonie. Po odzyskaniu przytomności nie pozwala się napoić makowym mlekiem i zmusza maestra do zdjęcia mu z twarzy opatrunku. Tyrion chce zobaczyć w lustrze, jakie obrażenia odniósł, ale widok twarzy, w której brakuje większości nosa i którą przecina blizna, zaskakuje go. Maester Ballabar wyjaśnia Tyrionowi, że obecnie jego ojciec pełni funkcję królewskiego namiestnika i to lord Tywin zajął jego komnaty. Tyrion każe mu wezwać Poda. Chłopak potwierdza śmierć ser Mandona i informuje Tyriona, że Bronn został rycerzem.


Z pięciu zwiadowców, którzy przedarli się z Wąwozu Pisków na Mroźne Kły, zostali tylko Qhorin i Jon. Stary zwiadowca każe chłopakowi rozpalić wieczorem ogień i dla Jona jest to wyraźny sygnał, że koniec jest blisko. Kamiennego Węża i Ebbena Qhorin wysyła na Pięść Pierwszych Ludzi, by zdali Mormonowi relację. Każe im przekazać, że moce się budzą, drzewa znów mają oczy, a przeciw Nocnej Straży stoją nie tylko dzicy, ale i olbrzymy, wargowie i jeszcze mroczniejsze istoty. Qhorin rozkazuje Jonowi poddać się dzikim, jeśli tylko wpadną w ich ręce. Chłopak nie zgadza się na zdradę, ale dowódca rozkazuje mu złamać przysięgę i przystać do ludzi Króla za Murem. Jon ma wykonywać wszystkie ich polecenia, a jednocześnie pilnie ich obserwować, bo ważne jest, czego ludzie Mance’a szukają w ziemi. Po rozpaleniu sporego ogniska Qhorin wraz z Jonem odjeżdżają w noc. Stary zwiadowca zna kryjówkę ukrytą za wodospadem. Liczą, że może uda im się uciec przed dzikimi, ale orzeł wysłany przez jednego z wargów ma ich cały czas na oku. Jon i Qhorin przygotowują się do obrony. Nie czekają długo. Wkrótce zza grani wynurza się kilku dzikich, prowadzonych przez mężczyznę, którego ubranie pokrywają setki kości. Zgodnie z rozkazem Qhorina, Jon się poddaje. Grzechocząca Koszula nie chce go przyjąć, ale za chłopakiem wstawia się rudowłosa Ygritte. Aby dowieść prawdziwości swych intencji dzicy rozkazują Jonowi zabić Półrękiego. Chłopak z trudem paruje ciosy zadawane przez zwiadowcę, ale gdy do walki włącza się wilkor udaje mu się zadać cios. Dzicy palą ciało Qhorina, dzielą pomiędzy siebie jego rzeczy i udają się w drogę do Króla za Murem.

 

Lato i Kudłacz są świadkami spalenia Winterfell. Gdy już wszyscy ludzie oddalili się z zamku, wilkory wychodzą z ukrycia, by zapoznać się z sytuacją. Bran, Rickon, Reedowie, Osha i Hodor kryją się w kryptach. Moc Brana znacznie się zwiększyła w ostatnich dniach. Chłopiec potrafi bez wysiłku nawiązywać kontakt ze swym wilkorem, jest też w stanie sięgać myślą dalej, a raz udało mu się nawiązać kontakt z Jonem i jego wilkorem. Chłopiec przebywa całymi godzinami w ciele swego wilkora, ale Jojen przestrzega go przed zbyt długim łączeniem swej osobowości ze zwierzęciem. Bran relacjonuje, co dostrzegł, przebywając w ciele Laty i ukrywający się postanawiają wyjść z krypt. Winterfell jest zrujnowane, w powietrzu unosi się pełno dymu, na ziemi leżą fragmenty murów oraz ciała zabitych. Osha rozpoznaje wśród poległych ludzi z Żelaznych Wysp, a Bran rozszyfrowuje herb Boltonów z Dreadfort. W bożym gaju znajdują ciężko rannego maestra Luwina. Maester przyznaje, że zorientował się po mięśniach nóg ciał chłopców przywiezionych przez Theona, iż Bran przeżył. Chłopcy chcą ratować maestra, ale Luwin ma świadomość, że umiera i prosi Oshę o wodę i pewną przysługę. Maester nakazuje im uciekać osobno. Osha zabiera ze sobą Rickona, a Reedowie wraz z Hodorem dźwigającym Brana udają się na północ.