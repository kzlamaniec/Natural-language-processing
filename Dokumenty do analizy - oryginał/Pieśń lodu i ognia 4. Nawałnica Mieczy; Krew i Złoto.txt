Jaime Lannister, mimo iż nie odzyskał pełni sił, rusza w drogę do Królewskiej Przystani. Z polecenia Roose Boltona towarzyszy mu dwustu ludzi pod wodzą Waltona Nagolennika oraz Qyburn. Przed wyjazdem z Harrenhal Królobójca prosi Boltona o przekazanie pozdrowień Robbowi Starkowi. Droga powrotna wiedzie przez krainę doskonale znaną Jaimemu. Jako młody chłopak przebył tę trasę dwukrotnie: tuż po otrzymaniu białego płaszcza oraz w drodze powrotnej z turnieju w Harrenhall. Nocą Lannister śni dziwny sen: zagraża mu niebezpieczeństwo, a jedyną osobą, która chce mu pomóc, jest Brienne. Pod wpływem tego snu Jaime nakazuje swej eskorcie powrócić do Harrenhall. Przybywają w samą porę, bowiem Vargo Hoat kazał Brienne walczyć z niedźwiedziem. Dla większej uciechy zgromadzonych najemników dano jej tępy, turniejowy miecz, którym nie jest w stanie zranić niedźwiedzia. Jaime ratuje dziewczynie życie i wspólnie ruszają do Królewskiej Przystani.

 

Ludzie Starków ruszają do Bliźniaków na ślub Edmure’a Tully’ego i Roslin Frey. Robb długo żegna się ze swoją młodą żoną, Jeyne, której nie może zabrać na wesele, bowiem jej obecność stanowiłaby kolejną obrazę dla Waldera Freya. W Riverrun pozostaje także Blackfish. Podczas podróży Robb wyznaje matce, iż zamierza ustanowić Jona Snow swym dziedzicem i następcą. Informuje o swym planie także towarzyszących sobie lordów i każe im podpisać się pod odpowiednim dokumentem. Napotkany po drodze kapitan statku kupieckiego przekazuje królowi Północy wieści z Żelaznych Wysp: Balon Greyjoy nie żyje, a na Tronie z Morskiego Kamienia zasiada Euron „Wronie Oko”, brat Balona, a zarazem otoczony złą sławą pirat. Aspiracje do korony mają też Victarion Greyjoy oraz przedstawicielka młodszego pokolenia, Asha. Prawa do tronu przysługiwałyby także Theonowi, ale jego los jest niepewny. Robb chce wykorzystać zamieszanie związane z sukcesją po Balonie i zdobyć Fosę Cailin.

 

Sam i Goździk z jej maleńkim synkiem uciekają z Twierdzy Crastera w kierunku Muru. Jeden z noclegów przerywa wizyta Małego Paula, niegdyś brata z Nocnej Straży, obecnie upiora o niebieskich oczach. Sam walczy z Paulem i pokonuje go z pomocą ognia, ale wokół nich czai się wiele innych upiorów. Goździk i chłopaka ratuje z opresji tajemniczy, odziany w czerń osobnik, wysoki, z twarzą ukrytą pod kapturem, jeżdżący na łosiu. Towarzyszą mu setki, tysiące kruków, które atakują i pokonują upiornych przeciwników.

Sandor z Aryą umykają przed ludźmi Berica. Dziewczynka utrudnia podróż jak może i podejmuje próby ucieczki, bowiem obawia się że Ogar chce ją oddać królowej Cersei. Sandor wyjaśnia, że skończył z Lannisterami, a celem ich podróży są Bliźniaki, gdzie zamierza spotkać się z Robbem i uzyskać okup za małą wilczycę.

Jon Snow bez wytchnienia zmierza w kierunku Muru. Mimo gorączki wywołanej raną dociera do Mole’s Town, ostrzega tamtejszych mieszkańców przed zbliżającymi się dzikimi i w ciągu kolejnych kilku godzin przybywa do Czarnego Zamku. Pierwszą osobą, którą chłopak spotyka, jest Donal Noye, jednoręki płatnerz Nocnej Straży, który zabiera Jona do maestra Aemona. Podczas opatrywania rany młodzieniec opowiada maestrowi i Donalowi o dzikich i raz jeszcze ostrzega przed atakiem zaplanowanym przez Magnara Thennu. Na Jona w Czarnym Zamku czekało kilku jego przyjaciół z Nocnej Straży, m.in. Green i Pyp, którzy opowiadają mu o wydarzeniach z ostatnich tygodni.

Robb Stark wraz ze swoją armią docierają do Zielonych Wideł, gdzie wita ich reprezentacja Freyów. Ceremonię zakłóca Szary Wicher. Wilkor atakuje Freyów i wyraźnie nie chce wkroczyć do Bliźniaków. Walder Frey przyjmuje Starków na audiencji, podczas której Robb przeprasza go za złamanie swej przysięgi. Edmure poznaje swą przyszłą żonę, a Walder Frey, na życzenie Catelyn, łamie się z gośćmi chlebem i solą. Do Bliźniaków przybywa także Roose Bolton, który potwierdza informacje o spaleniu Winterfell i o losie, jaki spotkał Theona Greyjoya z rąk Ramsaya.

Niewiele później do siedziby lorda Waldera docierają także Arya z Sandorem Clegane’em. Ogar wykorzystuje chłopskie przebranie, by dostać się niepostrzeżenie w pobliże zamku Freyów. Dziewczynkę ostatniej nocy przed dotarciem do Bliźniaków dręczą złe sny i niepokój. Choć Clegane z Aryą spóźnili się na sam ślub, to wesele jeszcze trwa i Sandor ma nadzieję na spotkanie z Robbem.

Uczta weselna przebiega w spokoju, na sali panuje tłok, choć potrawy, jakimi Walder Frey uraczył gości, nie są wykwintne. Alkohol leje się strugami. Dla mniej ważnych lordów i rycerzy Walder zorganizował osobne przyjęcie w drugim zamku. Po ceremonii pokładzin Edmure’a i Roslin na sali pozostaje niewielu gości. Catelyn ogarniają złe przeczucia, które potęguje fakt, iż muzycy weselni grają „Deszcze Castamere”. Okazuje się, że ludzie Freyów pod weselnymi strojami mają kolczugi, zaś przebywający na galerii muzycy dysponują kuszami. Ludzie Starków zostają zabici lub poważnie ranni. Kilka pocisków trafia także Robba i jego matkę. Zdesperowana Catelyn próbuje negocjować z lordem Freyem. Oferuje siebie i Edmure’a na zakładników. Próbuje też wymienić życie Robba za życie upośledzonego wnuka Waldera, Dzwoneczka. Walder odmawia, a Roose Bolton, ze słowami „Jaime Lannister przesyła pozdrowienia” na ustach, wbija miecz w serce Robba. Oszalała z rozpaczy Catelyn dotrzymuje słowa i zabija Dzwoneczka, po czym sama zostaje zamordowana przez Freyów.

Arya i Sandor dostają się do bram Bliźniaków. Clegane pierwszy orientuje się, że z zamku wyjeżdżają zbrojni, wyciąga z ukrycia broń i podejmuje walkę. Wojownicy Freyów atakują ucztujących ludzi Starków, a z obu zamkowych wież dobiega ta sama melodia – „Deszcze Castamere”. Sandrowi udaje się pokonać trzech przeciwników. Namawia Aryę do ucieczki, tłumacząc, że ludzie jej brata i sam Robb na pewno już nie żyją. Dziewczynka, będąca tak blisko celu swej wędrówki, ucieka ku bramie, aby przedostać się do wnętrza zamku. Traci przytomność, gdy topór Ogara trafia ją w tył głowy.

Małżeństwo Tyriona i Sansy nie układa się najlepiej. Młoda żona spędza wiele godzin na modlitwie w bożym gaju, zaś Tyrion przegląda księgi rachunkowe Littlefingera, aby zrozumieć i poprawić stan finansów państwa. Do Królewskiej Przystani docierają informacje o Krwawych Godach. Dochodzi do konfliktu między Tyrionem a Joffreyem oraz między Joffreyem a Tywinem. Tywin rozmawia z synem o Rebelii Roberta, zamordowaniu Elli Martell i jej dzieci oraz oświadcza, że zmienił zdanie co do Gregora Clegane’a i nie wyda go sprawiedliwości Dornijczyków. Odnaleziona przez Littlefingera „Arya Stark” ma wyjść za mąż za bękarciego syna Roose’a Boltona, a sam lord Bolton – stać się namiestnikiem Północy. Lord Tywin oświadcza także, że do zakończenia wojny i zimy Tyrion ma mieć z Sansą syna, który w przyszłości będzie mógł władać Winterfell.

O ślubie w Bliźniakach i śmierci Robba dowiaduje się także Stannis Baratheon. Melisandre przekonuje go, by oddał jej Edrica Storma, bękarciego syna Roberta. Wskazuje, że królewska krew chłopca wystarczy do obudzenia kamiennego smoka, z którego pomocą Stannis podbije westeroskie ziemie. Davos sprzeciwia się zabiciu chłopca, ale król nie chce słuchać jego rad. Cebulowy Rycerz udaje się na lekcję czytania do maestra Pylosa. Namiestnik uczy się czytać na listach i tym razem do przeczytania otrzymuje wezwanie od maestra z Nocnej Straży z błaganiem o pomoc w obliczu ataku Króla za Murem.

Magnar Thennu i jego ludzie zaatakowali Mole’s Town i spalili wioskę. Na szczęście większość jej mieszkańców posłuchała Jona i udała się do Czarnego Zamku. Sytuacja Nocnej Straży jest rozpaczliwa, do obrony Muru zaangażowano wszystkich mających jakiekolwiek pojęcie o władaniu bronią, w tym dwie dziwki z burdelu w Mole’s Town. Bracia nadal traktują nieufnie niedawnego dezertera Jona Snow, nie do końca przekonani o szczerości jego intencji. Przygotowaniami do obrony Czarnego Zamku dowodzi Donal Noye. Dzicy nadchodzą nocą, Jon Snow wraz z towarzyszami odpierają kolejne ataki. Zwabiają ludzi Magnara w przygotowaną przez Donala pułapkę. Styr i jego Thennowie giną, umiera również Ygritte.

Bran, Reedowie i Hodor nocują w Nocnym Forcie, starej twierdzy, z którą związane są mroczne legendy. Stark śnił o Krwawych Godach i wiedział o śmierci Robba i Szarego Wichra. Meera szuka drogi za Mur, ale niestety nie znajduje nic poza bramą Nocnego Fortu, zablokowaną kamieniami i lodem, przez którą nie można się przedostać. Bran wraz z przyjaciółmi nocuje w zamkowej kuchni, w której znajduje się spora studnia. W środku nocy małego Starka budzą dobiegające ze studni tajemnicze odgłosy. Wbrew obawom chłopca postaciami, które wyłoniły się zza cembrowiny, nie są bohaterowie opowieści Starej Niani, a Samwell Tarly z Goździk i jej dzieckiem. Zimnoręki, który uratował Sama i dziką dziewczynę przed upiorami, polecił chłopakowi sprowadzić na dół Brana i jego towarzyszy. Studnia jest drogą do Czarnej Bramy, którą otworzyć może tylko czarny brat, a Zimnoręki nie jest w stanie przekroczyć Muru. Brama otwiera się po wypowiedzeniu przez Sama słów przysięgi Nocnej Straży. Bran prosi Tarly’ego, by nikomu nie wspominał o tym spotkaniu, następnie wraz z towarzyszami przechodzi na drugą stronę Muru.

Daenerys Targaryen ze swym wojskiem przybywa do Meereen, potężnego miasta, większego od Astaporu i Yunkai, którego symbolem jest Harpia. Meereen wysyła swego bohatera, Oznaka zo Pahla, by ten wyzwał na pojedynek reprezentanta wojsk smoczej królowej. Na wyzwanie odpowiada Silny Belwas. Eunuch bez problemu pokonuje w pojedynku Oznaka, a następnie hańbi jego zwłoki. Wygrana nad bohaterem nie przybliżyła Daenerys do zdobycia miasta. Jorah Mormont odradza zdobywanie Meereen. Proponuje, by smocza królowa podążyła do Westeros. Brązowy Ben Plum, dowódca najemników, sugeruje, by do Meeren dostać się kanałami. Dany potrzebuje chwili na rozważanie dalszych działań, więc wraz z Missandei wybiera się na konną przejażdżkę po obozie. Towarzyszy im Arstan i to on ratuje Daenerys zaatakowaną przez Bękarta Tytana, który w przebraniu towarzyszył im od Yunkai. Dany w nagrodę chce pasować starego giermka na rycerza, lecz sprzeciwiają się temu nie tylko ser Jorah, lecz także sam zainteresowany. Arstan przyznaje się do mistyfikacji i zdradza Daenerys swoje prawdziwe imię – to Barristan Selmy, niegdyś lord dowódca białych płaszczy. Stary rycerz deklaruje chęć służenia Dany i informuje królową o podwójnej grze Joraha Mormonta, który od jej ślubu z khalem Drogo szpiegował Daenerys i przekazywał meldunki do Varysa.

Tyrion spędza z Shae noc przed ślubem Joffreya. Dziewczyna namawia go, by zgodził się na jej udział w weselu, ale karzeł odmawia ze względu na jej bezpieczeństwo. Zastanawia się, co dalej uczynić z kochanką. Postanawia wydać ją za młodego rycerza imieniem Tallad.

W pierwszy dzień nowego roku, trzechsetnego licząc od podboju Aegona, Joffrey ma poślubić Margaery Tyrell. Sansa wraz z mężem jest zaproszona również na uroczyste śniadanie, po którym goście przystępują do składania królowi ślubnych darów. Tyrion ofiarowuje „Żywoty czterech królów”, unikatowy egzemplarz książki, którą Joff chwilę później rozrąbuje otrzymanym od dziadka Tywina mieczem z valyriańskiej stali.

Joffrey deklaruje, iż zna valyriańską stal, co przypomina Tyrionowi historię nieudanego zamachu na Brana Starka. Karzeł podejrzewa, że zabójcę prawdopodobnie wynajął Joff. Ślub w sepcie przebiega bez niespodzianek, po uroczystości Tyrion i Sansa przebierają się w stroje odpowiednie na weselną ucztę. Jedną z pierwszych osób spotkanych na weselu jest Olenna Tyrell, która składa Sansie kondolencje z powodu śmierci brata i poprawia jej siatkę na włosach. Uczta weselna jest wystawna, uczestniczy w niej tysiąc gości, minstrelowie rywalizują o pozłacaną lutnię, swoją sztukę pokazują również akrobaci, a największy aplauz wzbudziła dwójka karłów, których przedstawienie było imitacją rycerskiego turnieju. Joffrey zmusza Tyriona, by służył mu jako podczaszy. Młody król częstuje się weselnym pasztetem i chwilę po tym umiera. Cersei oskarża Tyriona o zamordowanie swego syna.

Sansa wraz z innymi gośćmi ucieka z wesela. Przebiera się w przygotowane zawczasu ubranie i wraz z ser Dontosem Hollardem wydostaje się z Czerwonej Twierdzy. Zauważa, że z siatki, którą miała na włosach, zniknął jeden kamień. Oswell Kettleblack przewozi ich łodzią na wynajęty statek, na którym czeka Littlefinger. Dontos oczekuje nagrody za dostarczenie Sansy, ale zamiast 10 tysięcy złotych smoków czeka go śmierć. Petyr wyjaśnia Sansie, że Hollard działał na jego polecenie, że to on aranżował jej spotkania w bożym gaju oraz że pomysł sprowadzenia karłów na ucztę weselną również był jego. Miało to na celu skierowanie podejrzeń w kierunku Tyriona oraz wprowadzenie chaosu.

Jaime z towarzyszami przybywa do Królewskiej Przystani już po śmierci Joffreya. Po drodze dobiegają ich wieści o Krwawych Godach. W stolicy Jaime poznaje nowych królewskich gwardzistów, a ser Loras zarzuca Brienne udział w zamordowaniu króla Renly’ego, lecz Królobójca staje w obronie dziewczyny. Cersei przebywa w sepcie, czuwając przy zwłokach Joffa. Jaime odwiedza tam siostrę, która stara się go przekonać, że za śmierć Joffreya odpowiada Tyrion i prosi o zabicie ich karłowatego brata. Rodzeństwo kocha się, następnie Królobójca próbuje namówić Cersei na zalegalizowanie ich związku, ale królowa odmawia, wskazując, że wszystkie prawa Lannisterów do władania Westeros pochodzą od Tommena, który oficjalnie jest synem Roberta Baratheona. Cersei zaczyna zachowywać pewien dystans wobec okaleczonego brata. Jaime udaje się do lorda Tywina, który informuje go, iż Joffrey zginął od trucizny, a Vargo Hoat jest w mocy Gregora Clegane’a. Następnie namawia syna do porzucenia gwardii królewskiej i podjęcia obowiązków dziedzica Casterly Rock. Jaime zdecydowanie odmawia.

Davos wraz z zaufanymi ludźmi przemyca Edrica Storma na statek piracki Salladhora Saana. Stannis dowiaduje się o śmierci Joffreya, którą przepowiedziałaMelisandre. Czerwona kapłanka żąda wydania jej bękarta króla Roberta. Davos mówi im, że chłopiec jest już daleko za Smoczą Skałą i nikt nie ma mocy przywołać go z powrotem. Wskazuje, że jego czyn był podyktowany obowiązkami, jakie królewski namiestnik ma wobec króla. Na koniec czyta Stannisowi list od maestra Nocnej Straży.

Na Murze trwają walki. Oprócz dziesiątek tysięcy wolnych ludzi Mance Rayder sprowadził też mamuty i olbrzymy. Ich celem było zdobycie bramy, krętego tunelu prowadzącego przez lód, tarasowanego przez trzy żelazne kraty, zamykane na zamek. Donal wybiera kilku ludzi, którzy pomogą mu bronić bramy, a na czas swej nieobecności wyznacza Jona Snow na dowodzącego obroną Muru. Jon, mimo zmęczenia i gorączki, całą noc strzela z łuku do zgromadzonych pod Murem wolnych ludzi. Gdy nastaje świt, oczom obrońców ukazuje się armia Mance’a – olbrzymia horda dzikich zebranych ze wszystkich plemion, od kanibali począwszy, na mieszkańcach jaskiń skończywszy. Całonocna walka była tylko przygrywką do prawdziwej bitwy, jaka teraz ich czeka. Wolni ludzie mają także taran. Zniszczenie go było pierwszym zadaniem wyznaczonym przez Jona Snow. Młodzieniec przekazuje dowodzenie Greenowi, a sam idzie sprawdzić sytuację pod bramą. Wszyscy obrońcy bramy zginęli, włącznie z Donalem Noye. Jednoręki płatnerz zabił Maga Mocarnego, króla olbrzymów, ale Magowi udało się zabić także Donala. Jon rozkazuje naprawić w miarę możliwości bramę i zablokować tunel lodem i kamieniami.

Arya po ucieczce spod Bliźniaków traci chęć do życia, ale Sandor zmusza ją do codziennej wędrówki, choć nie pilnuje dziewczynki, bowiem ma świadomość, że szansa na duży okup przepadła wraz z śmiercią Robba Starka. Pewnego dnia spotykają rannego łucznika, który też brał udział w rzezi pod Bliźniakami. Ogar oferuje mu wodę i „dar łaski”, przy okazji uczy małą wilczycę, jak zabija się człowieka. Dziewczynka namawia Clegane’a by wrócili do Bliźniaków po jej matkę, ale Sandor odmawia. Następnego ranka Arya nie ponawia prośby, bowiem widziała martwą Cat w wilczym śnie. Jej wilkorzyca, Nymeria, wyciągnęła zwłoki Catelyn Stark z rzeki. Arya z Sandorem przybywają do osady ukrytej w górach, tam Ogar zatrudnia się do pracy fizycznej, ale gdy palisada zostaje ukończona, starszy wioski każe im się wynosić z wioski. Clegnane zastanawia się, czy nie zabrać dziewczynki do Riverrun i tam oddać ją za okup Blackfishowi.

Tyrion w celi oczekuje na proces. Odwiedza go stryj, ser Kevan Lannister. Ostrzega, że Cersei ogłosiła, że w ewentualnym sądzie bożym jej czempionem będzie ser Gregor Clegane. Kevan obiecuje, że sprowadzi na proces świadków niewinności Tyriona, wskazanych przez Krasnala, ale ten poza Sansą Stark nie jest w stanie wymienić żadnych nazwisk. Tyrion prosi swego giermka, by sprowadził Bronna. Najemnik pojawia się nazajutrz, ale nie wyraża chęci narażania skóry w imię przyjaźni z Krasnalem. Cersei zaaranżowała jego małżeństwo z Lollys Stokeworth, zaś karzeł jest w stanie zaoferować Bronnowi wyłącznie obietnice. Kevan informuje Tyriona, że Sansy nie znaleziono, a wraz z nią zniknął ser Dontos. Proces rozpoczyna się bez zbędnej zwłoki. Sędziami są Tywin Lannister, Mace Tyrell oraz książę Dorne Oberyn Martell. Tyrion nie przyznaje się do zamordowania Joffreya, nie zeznaje też przeciwko Sansie. Cersei przedstawia cały szereg świadków, informujących sąd o mniej lub bardziej znaczących faktach, mających potwierdzać winę Tyriona. Kevan, odwiedzający młodszego bratanka wieczorem w celi, wydaje się być przekonanym o jego winie. Podpowiada mu, by przyznał się do zamordowania Joffreya i prosił ojca o łaskę, a lord Tywin pozwoli mu przywdziać czerń i wstąpić do Nocnej Straży. Nazajutrz zeznania przeciwko Tyrionowi składa Varys, a na następny dzień Cersei zapowiedziała jeszcze jednego świadka. Wieczorem Tyrion ma kolejnego gościa. Czerwona Żmija, który za nic ma konwenanse, odwiedza oskarżonego w celi. Tyrion wprost mówi Oberynowi, kto zabił jego siostrę i jej dzieci, choć kłamie w sprawie udziału lorda Tywina w tym morderstwie. Książę Dorne deklaruje, że tylko on jest w stanie uratować Tyriona… jako jego reprezentant w walce.

Jaime Lannister nadrabia zaległości w obowiązkach lorda dowódcy. Zaczyna od przeglądania Księgi Braci – liczącej tysiąc stron białej księgi, będącej kroniką Gwardii Królewskiej, co skłania go do refleksji na temat własnej przeszłości i swego miejsca w historii Królewskiej Gwardii. Jaime zwołuje posiedzenie obecnych w stolicy białych płaszczy, rozdziela pomiędzy nich zadania i poznaje bliżej swoich nowych braci, wybranych w ostatnich miesiącach przez Cersei i Joffreya.

Littlefinger zabiera Sansę na Paluchy, niewielkie wysepki, na których się wychował. Oczekuje tam przybycia Lysy Arryn, z którą – jako lord Harrenhall – ma się ożenić. Domostwo Petyra jest skromne, służba nieliczna, a mieszkanie zaniedbane. Littlefinger wyjaśnia Sansie, że dziewczyna musi przybrać inną tożsamość: przedstawi ją światu jako Alayne Stone, swoją nieprawo urodzoną córkę, wychowywaną latami przez septy. Lysa natychmiast po przybyciu nalega na ślub i pokładziny, gdyż jej uczucie do Petyra nie słabnie od lat, czemu kobieta wyraz podczas nocy poślubnej. Nazajutrz Sansa jest proszona na rozmowę do ciotki. Petyr wyznaje żonie, kim naprawdę jest dziewczyna, a Lysa snuje plany odnośnie zaślubienia Sansy przez jej ośmioletniego syna, Roberta.

Na Murze trwa nieustanna walka. Ludzie Mance’a nie rezygnują z ataków i wytwarzają machiny oblężnicze, zaś obrońcy nie opuszczają Muru nawet na noc, kiedy drzemią na jego szczycie. Jon Snow, wciąż kulejący z powodu zranionej nogi, dowodzi obroną Muru. Bracia z Nocnej Straży są już śmiertelnie zmęczeni, ale nie opuszcza ich wisielczy humor. Obrońcom zaczyna brakować oleju i strzał, a tymczasem dzicy budują „żółwia” pod osłoną którego będą mogli zaatakować bramę. Jonowi i jego towarzyszom udaje się zażegnać niebezpieczeństwo, ale mają świadomość, że sił nie wystarczy im na długo. Do Czarnego Zamku przybywa Janos Slynt z Alliserem Thorne i ten pierwszy przejmuje dowodzenie. Slynt przesłuchuje Jona, a oskarżenia schwytanego Lorda Kości pogrążają chłopaka w oczach Slynta. Jon Snow, oskarżony o zdradę i zabójstwo Qhorina Półrękiego, mimo słów wypowiedzianych w jego obronie przez maestra Aemona, trafia do aresztu.

Tyrion z niepokojem oczekuje ostatniego dnia procesu. Świadkiem, którego zeznania Cersei zachowała na koniec, jest Shae, kochanka Tyriona i służąca jego żony. Kobieta oskarża Tyriona o spiskowanie z Sansą w celu zamordowania Joffreya, a samą siebie przedstawia jako uosobienie niewinności wykorzystane przez karłowatego zwyrodnialca. Wzburzony zdradą ukochanej Tyrion przyznaje się do winy. Podkreśla, że nie zabił Joffreya, ale całe życie jest winny bycia karłem, co jest jego największą zbrodnią w oczach ojca. Tyrion domaga się próby walki, a Oberyn – zgodnie z umową – zgłasza się na jego reprezentanta. Krasnal noc spędza zadziwiająco spokojnie, a rankiem przed próbą walki spotyka się z Czerwoną Żmiją. Książę jest silnie zmotywowany by pokonać mordercę swojej siostry, nie przejmuje się złą sławą, jaka otacza ser Gregora Clegane’a. Oberyn zakłada do walki lekką zbroję i hełm, by zachować swobodę ruchów. Jego bronią jest długa na osiem stóp włócznia, której ostrze pokryte zostało jakąś substancją. Ser Gregor występuje w ciężkiej zbroi płytowej, a walczy ogromnym, sześciostopowym mieczem. Oberyn jest bardzo ruchliwy, nie daje przeciwnikowi nawet na chwilę odpocząć i przez cały czas pojedynku przypomina Clegane’owi zamordowaną przez niego Ellię Martell: „Zgwałciłeś ją. Zamordowałeś ją. Zabiłeś jej dzieci” słychać nieustannie nad placem, na którym odbywa się sąd boży. Góra z czasem słabnie, a Oberyn oślepia przeciwnika odbitymi słonecznymi promieniami i zadaje mu poważne obrażenia. Książę Dorne już ma dobić rywala, ale leżący na plecach Gregor Clegane udowadnia, że nadal jest niebezpiecznym przeciwnikiem. Góra wykorzystuje chwilę nieuwagi Czerwonej Żmii, łapie go za nogę, przewraca na siebie i zabija, przyznaje jednocześnie, że zamordował i zgwałcił jego siostrę Ellię. Tyrion zostaje skazany na śmierć i zamknięty w ciemnicy.

Daenerys nakazuje swoim ludziom wejść do miasta kanałami kanalizacyjnymi i dzięki tej taktyce zdobywa Meereen. Właścicielom niewolników poleca wydać 163 spośród Wielkich Panów, następnie każe ich ukrzyżować w odwecie za 163 niewolniczych dzieci, ukrzyżowanych na drodze do Meereen. Posłowie donoszą o kłopotach w miastach wyzwolonych przez Daenerys. Smocza królowa rozstrzyga o dalszych losach Barristana Selmy’ego i Joraha Mormonta. Ser Barristan wyjaśnia jej motywy swego postępowania i ofiaruje swoją służbę, którą Dany przyjmuje. Wymierzenie sprawiedliwości ser Jorahowi jest trudniejszym zadaniem, a ponieważ rycerz nie wykazał spodziewanej przez królową pokory, został skazany na wygnanie. Daenerys podejmuje również decyzję odnośnie do swej przyszłości. Zamierza zaprzestać dalszych podbojów i chce, zanim uda się do Westeros, opanować trudną sztukę władania podbitymi miastami.

Mały król Tommen podpisuje kolejne dokumenty przedstawiane mu przez małą radę. Wśród nich znajdują się ułaskawienia, nadania ziem dla lannisterskich stronników, legitymizacja bękarciego syna Roose Boltona, akt wyjęcia spod prawa i pozbawienia majątku Edmure’a Tully’ego i jego stryja Blackfisha. Jaime spotyka na dziedzińcu Nagolennika i jego ludzi, ich kolejnym zadaniem jest odprowadzenie do lorda Boltona dziewczynki podstawionej za Aryę Stark, która ma zostać żoną Ramsaya. Ser Gregor Clegane, poważnie ranny podczas sądu bożego, nie może powrócić do zdrowia mimo opieki wielkiego maestra Pycelle’a. Żmija zatruł swoją broń i Pycelle nie potrafi znaleźć remedium na tę truciznę. Na Jaimego w jego celi czeka Cersei, która błaga go o interwencję u Tywina Lannistera. Królowa obawia się, że ojciec wyda ją powtórnie za mąż za kogoś spoza Królewskiej Przystani i tym samym odseparuje ją od syna. Jaime wzywa na rozmowę ser Lorasa i Brienne. Rycerz Kwiatów zaczyna wątpić w winę dziewczyny, a Brienne otrzymuje od Królobójcy miecz z valyriańskiej stali i polecenie odnalezienia Sansy Stark.

Jon Snow po spędzeniu kilku dni w lodowej celi zostaje wezwany przed oblicze tymczasowych dowódców Czarnego Zamku. Alliser Thorne wraz z Janosem Slyntem wyznaczają mu zadanie zabicia Mance’a Raydera w jego własnym obozie. Za Murem Snow spotyka Tormunda, któremu opowiada o ostatniej walce Maga Mocarnego oraz o śmierci Magnara i Ygritte. Wolni ludzie otwarcie okazują Jonowi swą niechęć. Mance przyjmuje posła w swym namiocie, w którym Jon zauważa wielki wojenny róg. Król dzikich twierdzi, że to legendarny Róg Zimy, zwany też Rogiem Joramuna, który wedle legend ma moc obalenia Muru. Mance docenia potęgę tej lodowej fortyfikacji i fakt, że broni południowe krainy przed atakiem Innych. Składa Jonowi propozycję – jeśli Nocna Straż przepuści wolnych ludzi przez Mur, to on odda im Róg Zimy, choć dzicy zachowają swoje zwyczaje i nie będą nikomu przysięgać służby. W razie odmowy po trzech dniach Tormund zadmie w róg. Rozmowę przerywa przybycie wojsk. To Stannis Baratheon nadciągał z odsieczą i dziesiątkuje szeregi dzikich ludzi. Rayder rusza do walki, a Jon zostaje na miejscu, by bronić rodzącej właśnie Dalli, żony Mansa, oraz jej siostry, pięknej Val, przed ewentualnymi napastnikami.

Arya z Sandorem docierają do gospody na rozstaju dróg. W środku spotykają ludzi ser Gregora Clegane’a, którzy dzielą się z nimi najnowszymi wiadomościami. Ogar podczas rozmowy pije dużo wina, więc gdy dochodzi do zbrojnej konfrontacji, nie jest w stanie walczyć w pełni swych możliwości. Z pomocą Aryi pokonuje przeciwników, a mała wilczyca odhacza kolejne nazwiska ze swej wyliczanki. Ranny Sandor oddala się wraz z Aryą od okolicy, w której może napotkać ludzi swego brata. Dziewczynka pomaga mu opatrzyć rany, ale obrażenia są poważne. Osłabiony, gorączkujący Clegane nie jest w stanie długo jechać konno. Sandor prosi Aryę o szybką śmierć, ale dziewczynka stwierdza, że on nie zasługuje na dar łaski i oddala się. Po kilku dniach dociera do Solanek, tam sprzedaje swego konia i dzięki monecie otrzymanej niegdyś od Jaqena H’ghara uzyskuje miejsce na statku płynącym do Braavos.

Sam i Goździk docierają do Czarnego Zamku. Dalla nie przeżyła porodu, więc Goździk zostaje mamką jej syna. Jon przez niektórych braci nadal traktowany jest jako renegat. Odsunięty od swych obowiązków, całymi dniami trenuje szermierkę. Przyklaskuje pomysłowi Sama, by napisać list do ojca Samwella, w którym przedstawi Goździk jako matkę swego nieprawego dziecka. Tym kłamstwem zapewniłby dziewczynie i dziecku opiekę rodu Tarlych. Mance trafia do niewoli. Jego przyszły los zależy od Stannisa Baratheona i Melisandre, ale wiadomo, że królewska krew Raydera przyda się czerwonej kapłance do odprawienia kolejnych rytuałów. Bracia z Nocnej Straży wybierają nowego lorda dowódcę. Żaden z kandydatów nie jest w stanie zebrać wymaganej większości głosów.

Stannis wzywa Jona na rozmowę. Proponuje mu, że w zamian za współpracę, lojalność i przyjęcie wiary w R’hllora zalegalizuje jego pochodzenie, nada mu nazwisko Stark i mianuje młodzieńca panem Winterfell. Jon prosi o czas do namysłu.

Tyrion oczekuje w celi na śmierć. Zamiast kata pojawia się jego brat, Jaime, który go uwalnia. Pomaga mu w tym Varys, Tyrion ma się udać drogą morską do jednego z Wolnych Miast. Jaime wyznaje bratu prawdę o Tyshy, pierwszej żonie Krasnala. Dziewczyna faktycznie była córką zagrodnika, a nie – podstawioną prostytutką, jak twierdził lord Tywin. Wściekły Tyrion policzkuje brata, następnie opowiada mu o zdradach Cersei i kłamie, że zabił Joffreya. Po tym rusza na poszukiwania swego ojca. W komnacie namiestnika znajduje nagą Shaę, którą dusi, zaś samego Tywina spotyka w wychodku. Ojciec próbuje przekonać Tyriona, że nie zostanie stracony, a karą za zabicie Joffreya będzie zesłanie na Mur, ale karła interesuje głównie Tysha i jej dalsze losy. Tywin nie jest w stanie nic powiedzieć o jej aktualnym miejscu pobytu. Za nazwanie dziewczyny po raz kolejny „kurwą” Tyrion strzela do ojca z kuszy. Wbrew popularnemu westeroskiemu powiedzeniu, okazuje się, że Tywin Lannister wcale nie sra złotem.

Po dziesięciu dniach głosowania nad wyborem lorda dowódcy, Stannis stawia braciom z nocnej straży ultimatum. Głosujący zostaną zamknięci w sali i nie odzyskają wolności, póki nie wybiorą dziewięćset dziewięćdziesiątego ósmego lorda dowódcy. Król domaga się także udostępnienia mu większości zamków na Murze oraz przekazania ziem należących do Daru. Sam zaczyna agitować na rzecz Jona Snow i podstępem przekonuje dwóch najpoważniejszych kandydatów, by przekazali swe poparcie Jonowi.

Jon Snow rozważa propozycję Stannisa. Zostać panem Winterfell to spełnienie jego marzeń, ale młodzieniec zdaje sobie sprawę z ciężaru warunków postawionych przez Stannisa. Pojawia się Duch, zaginiony wilkor Jona. Chłopak traktuje jego odnalezienie się jako znak od bogów Północy, którzy sygnalizują w ten sposób, by pozostał wierny swoim przysięgom i religii. Edd Cierpiętnik zgłasza kandydaturę Jona na lorda dowódcę. Zdecydowaną większością głosów bracia wybierają nieprawo urodzonego syna Neda Starka na lorda dowódcę.

W Orlim Gnieździe Sansa wspomina swoje dzieciństwo spędzone w Winterfell. Dziewczyna buduje ze śniegu miniaturę swego rodzinnego zamku, pomaga jej w tym Littlefinger. Pod koniec pracy całuje ją. Pojawia się mały Robert, który burzy śnieżny zamek, zaś Sansa w odwecie niszczy jego zabawkę. Po kilku godzinach Lysa wzywa siostrzenicę na rozmowę do Górnej Komnaty. Jest zazdrosna, zarzuca dziewczynie próbę uwiedzenia Petyra Baelisha. Lysa chaotycznie opowiada Sansie o sobie, Littlefingerze i Catelyn, a następnie grozi dziewczynie, że wypchnie ją przez Księżycowe Drzwi. Dochodzi do szamotaniny nad przepaścią. Minstrel Marillion swym śpiewem zagłusza wołanie o pomoc Sansy, ale mimo zablokowanych głównych wrót Littlefinger dostaje się do komnaty przejściem przeznaczonym dla lorda Orlego Gniazda. Petyr negocjuje z żoną. Przekonuje ją, by puściła Sansę. Rozhisteryzowana Lysa wyznaje, że na prośbę Littlefingera otruła swego pierwszego męża i uknuła intrygę, zrzucającą winę za śmierć Jona Arryna na Lannisterów, ale puszcza siostrzenicę wolno. Atak zazdrości Lysy Petyr Bealish podsumowuje zapewnieniem swej niemądrej żony, że w swoim życiu kochał tylko jedną kobietę: tylko Cat. Następnie wyrzuca Lysę przez Księżycowe Drzwi i oskarża Marilliona o zamordowanie pani Orlego Gniazda.

Merret Frey wiezie okup za swego krewnego. Spotkani po drodze banici są wyjątkowo bezczelni: zabierają okup, mimo że wcześniej powiesili jeńca, a samemu Merretowi również grożą stryczkiem za udział w rzezi na weselu Edmure’a Tully’ego. Frey próbuje przekonać banitów o swej niewinności, tłumaczy, że nie miał nic wspólnego z Krwawymi Godami, ale wyjęci spod prawa przedstawiają naocznego świadka krwawych wydarzeń w Bliźniakach i wieszają Merreta. Nikt równie dobrze jak ten świadek nie wiedział, co się wydarzyło podczas Krwawych Godów. Tajemniczą osobą jest ponownie ożywiona Catelyn Stark.