Nocna Straż kontynuuje wyprawę za Mur. Wśród braci pojawia się rozłam, kilku buntowników zamierza zamordować Lorda Dowódcę i uciec, ale w realizacji planów przeszkadza im pojawienie się Innych. Jaime Lannister, wypuszczony z niewoli przez Catelyn Stark, kontynuuje wraz z Brienne i Cleosem Freyem podróż do Królewskiej Przystani, gdzie, w myśl umowy zawartej z lady Stark, ma być wymieniony na jej córki. Uciekają rzeką, z Riverrun wysłano za nimi pogoń, która po kilku godzinach ich dogoniła, ale Brienne udało się zatopić łódź przeciwników.

Catelyn Stark zostaje pociągnięta do odpowiedzialności za uwolnienie Królobójcy. Kasztelan Riverrun nakłada na nią areszt domowy, ma w zamknięciu oczekiwać powrotu swego królewskiego syna, Robba. Catelyn prosi, by mogła pozostać przy umierającym ojcu i uczyniono zadość jej życzeniu.

Arya Stark wraz z towarzyszącymi jej Gendrym i Gorącą Bułką oddala się coraz bardziej od Harrenhal. Oni również obawiają się pogoni, którą lord Bolton niechybnie za nimi wyśle, ale ze ścigającymi rozprawia się stado wilków, na których czele stoi Nymeria, dawna wilkorzyca Aryi.

Tyrion powraca do zdrowia po bitwie nad Czarnym Nurtem. W międzyczasie jego ojciec przejął obowiązki królewskiego namiestnika, wspólnie z Cersei sukcesywnie odbierając Tyrionowi ludzi. Tyrion rozmawia z Tywinem o aktualnej sytuacji politycznej. Jest mu przykro, że jego zasługi w obronie miasta zostały pominięte. Domaga się od ojca Casterly Rock, ale Tywin stanowczo odmawia przekazania mu rodowej siedziby Lannisterów. Jednocześnie zapowiada, że kolejną dziwkę Tyriona każe powiesić.

Kolejny uczestnik bitwy nad Czarnym Nurtem, Davos, odzyskuje przytomność na jednej z bezludnych wysepek. Dręczony gorączką, wspomina bitwę i postanawia zabić Melisandre. Z odludzia ratują go rybacy, którzy przypadkiem dopłynęli w te okolice.

W Królewskiej Przystani Sansa Stark otrzymuje zaproszenie od Margaery Tyrell. Sansa spędza popołudnie wspólnie z przyszłą królową, jej damami dworu oraz inteligentną i złośliwą babcią, zwaną Królową Cierni. W prywatnej rozmowie Margaery próbuje wysondować dziewczynę odnośnie do charakteru Joffreya. Sansa, mimo przerażenia jakie odczuwa na myśl o swym byłym narzeczonym, ostrzega je przed młodym królem. Tyrellowie w rewanżu obiecują jej pomóc, proponując małżeństwo z jednym z braci Margaery.

Jon Snow po zabiciu Qhorina Półrękiego przystał do dzikich ludzi i wędruje wraz z Ygritte i jej towarzyszami do Mance’a Raydera. Dzicy są wobec niego nieufni, choć Ygritte zdaje się trzymać stronę Jona Snow. Jon widzi na własne oczy potężny obóz wolnych ludzi oraz tysiące dzikich, zjednoczonych przez Mance Raydera. Snow w rozmowie przekonuje Mance’a do swych intencji, okazuje się, że Król Poza Murem był dwukrotnie w Winterfell, w tym raz w przebraniu barda towarzyszącego królowi Robertowi. Przywołane przez Jona Snow wspomnienie uczty wyprawionej na cześć króla, podczas której jego, jako bękarta, posadzono z dala od honorowych miejsc, pozwalają mu przekonać Mance’a do swych racji.

Daenerys po opuszczeniu Quarthu płynie wraz ze swymi ludźmi do Pentos. Dothrakowie przyzwyczajeni do rozległych przestrzeni fatalnie czują się na statku. Początkowo problemów przysparzały także smoki, ale dobrym wyjściem z sytuacji okazało się uwolnienie ich z klatek, dzięki czemu smoki mogły swobodnie polować. Daenerys rozmawia z giermkiem Silnego Belwasa, Arstanem zwanym Białowłosym. Sędziwy giermek spędził wiele lat w Królewskiej Przystani i dostarcza jej opowieści o jej ojcu i najstarszym bracie. Daenerys odnosi się z sympatią do starego człowieka, czego nie można powiedzieć o jej wiernym towarzyszu, Jorahu Mormoncie. Niedźwiedziowi Arstan wydaje się znajomy, nie podoba mu się zaufanie, jakim obdarzyła go smocza królewna i podejrzewa go o spiskowanie przeciwko Daenerys. Uczucia Jorah względem Daenerys również ewoluują, rycerz dostrzega w niej kobietę i delikatnie sugeruje, że mógłby zostać jej mężem.

Bran wędruje na północ wraz z Reedami i nieodłącznym Hodorem. Nocami w wilczych snach obserwuje świat oczami swego wilkora, Lato. W dzień Jojen Reed próbuje szkolić Brana w zakresie używania jego talentu warga, lecz siła talentu młodego Starka jest zbyt duża. Konieczne jest znalezienie lepszego nauczyciela, którym może być osoba ukazująca się w wizjach Brana jako trójoka wrona.

Davos dopływa na Smoczą Skałę. Wpierw spotyka się ze swoim starym przyjacielem, Salladhorem Saanem, który informuje go o aktualnej sytuacji. Król Stannis po bitwie nad Czarnym Nurtem stał się samotnikiem, a jedyną osobą z którą utrzymuje kontakty jest Melisandre, kapłanka czerwonego boga. Salladhor proponuje Davosowi dalszą przemytniczą współpracę, ale ten odmawia, zdecydowany dokonać zemsty na Melisandre. Davos dociera to twierdzy, gdzie spotyka Sheeren, błazna Plamę oraz młodego Edrica Storma, ale na tym kończą się jego sukcesy. Oskarżony o zamiar zabicia Melisandre trafia do lochu.

Jaime, Brienne i Cleos Frey zatrzymują się w gospodzie „Pod Klęczącym Mężczyzną”. Wojna zrujnowała okolice, oberżysta ostrzega ich przed grasującymi tu rozbójnikami. Za wysoką cenę godzi się sprzedać im trzy konie, sugerując jednocześnie, jaką drogą powinni dalej podróżować. Brienne nie zamierza stosować się do rad oberżysty, gdyż jest przekonana, że współpracuje on ściśle z bandytami napadającymi na podróżnych. Jaime Lannister jest pełen niechętnego uznania dla jej ostrożności, choć jego mniej inteligentny kuzyn Cleos był gotów zaufać karczmarzowi. Wspólna podróż nie poprawia jak na razie stosunków między Jaimem a Brienne. Dziewczyna gardzi Królobójcą i przy każdej okazji wypomina mu zabicie Aerysa. Jaime wspomina okoliczności zamordowania szalonego króla, ale nie dzieli się tymi wspomnieniami z Brienne.

Tyrion potajemnie odwiedza Varysa w jego komnatach. Eunuch informuje go o bieżących wydarzeniach w Królewskiej Przystani, wspomina o przywróceniu do łask i powrocie na dawne stanowiska maestra Pycelle oraz Borosa Blunta. Tyrion dowiaduje się, że szpiegujący dla niego bracia Kettleblackowie stali się ludźmi królowej, pewną pociechą dla niego jest fakt, że zadanie szpiegowania swego młodszego syna lord Tywin zlecił właśnie Varysowi. Eunuch umożliwia Tyrionowi potajemne spotkanie z Shae, która stara się przekonać Tyriona, by pozwolił jej wziąć udział w weselnej uczcie Joffreya. Tyrion nakazuje Bronnowi odnaleźć i zlikwidować barda Symona, zwanego Srebrnym Językiem.

Arya i jej towarzysze kontynuują swoją wędrówkę. W jednej z opuszczonych wiosek spotykają łucznika Anguy, Cytryna oraz Toma Siedem Strun, banitów, którzy nazywają siebie ludźmi króla Roberta. Wspólnie udają się do zarządzanej przez Sharnę gospody, będącą tym samym lokalem, w którym wcześniej przebywali Brienne z towarzyszami. Gospodarz narzeka na Cytryna i jego kompanów, którym nie udało się schwytać Brienne, by odzyskać konie. Gdy do gospody dotarła kolejna grupa banitów, Arya próbowała uciec, lecz Cytryn udaremnił jej zamiary. W jednym z przybyszów dziewczynka rozpoznała Harwina, człowieka Eddarda Starka i wyjawiła mu, kim naprawdę jest.

Do Riverrun powrócił Robb Stark. Catelyn, która nadal przebywała w areszcie domowym, ucieszyła się z powrotu syna. Stan jej ojca stale się pogarszał, a pozostali mieszkańcy twierdzy unikali jej towarzystwa. Robb rozegrał spotkanie z matką iście po królewsku. Nie czynił jej wyrzutów z powodu uwolnienia przez nią Królobójcy, ale sam przyznał się do złamania złożonej Freyom obietnicy i poślubienia Jeyne Westerling. Związek z Westerlingami kosztował Robba utratę dotychczasowego sojuszu z Freyami. Coraz gorzej układały się stosunki z Karstarkami, bowiem lord Rickard domagał się śmierci Jaimego Lannistera jako zadośćuczynienia za śmierć jego dwóch synów. Solidną reprymendę zebrał też Edmure Tully, który wbrew rozkazom wdał się w walkę z lannisterskimi wojskami. Robb zdecydowany jest nawiązać ponowny sojusz z Freyami, nawet jeśli cena, jaką przyjdzie mu zań zapłacić, będzie wysoka.

Jon Snow pozostaje w obozowisku wolnych ludzi, na własne oczy widzi olbrzymy i mamuty, stworzenia, co do których był przekonany iż są wymysłem Starej Niani. Jon coraz bardziej zaprzyjaźnia się z Tormundem i coraz więcej wysiłku wymaga też od niego unikanie Ygritte, która jest nim wyraźnie zainteresowana. Mance Rayder otrzymał od zwiadowców doniesienia na temat Nocnej Straży. Skonfrontowany z tymi wiadomościami Jon Snow z trudem jest w stanie się wybronić, skórę ratuje mu ingerencja Ygritte.

Sansa otrzymuje nową, piękną suknię. Podejrzewa, że jest to dar od Margaery Tyrell i jej babki. Odkąd Sansa zaczęła spędzać czas w towarzystwie Margaery, jej pozycja na dworze nieco się polepszyła. Damy dworu Tyrellów chętnie z nią rozmawiały, a Margaery traktowała ją jak siostrę. Sansa podzieliła się planami na przyszłość z ser Dontosem, informując go jednocześnie, że rezygnuje z jego pomocy przy ucieczce z Królewskiej Przystani.

Mimo iż trafiła do ludzi, którzy niegdyś byli podwładnymi jej ojca, Arya Stark jest przez banitów traktowana jak jeniec. Cenny, szlachetnie urodzony, ale jednak jeniec. Gorąca Bułka pozostaje w gospodzie „Pod Klęczącym Mężczyzną”, zaś Arya z Gendrym jadą na spotkanie z Lordem Błyskawicą. Arya, korzystając z chwili nieuwagi jej opiekunów, podejmuje nieudaną próbę ucieczki.

Bracia z Nocnej Straży wycofują się z Pięści Pierwszych Ludzi. Potyczka z Innymi przerzedziła ich szeregi, a przeciwników nie ubywało. Przypadkowo podczas walki Sam Tarly odkrył, że upiory pokonać można nie tylko ogniem, ale również obsydianem, zwanym smoczym szkłem.

Tyrion powraca do zdrowia na tyle, by móc wziąć udział w posiedzeniu małej rady. Zgromadzeni lordowie dzielą ziemie zdobyte po zwycięstwie nad Czarnym Nurtem. Najwięcej ziem dostaje się Tyrellom. Littlefingerowi powierza się zadanie zdobycia Lysy Arryn i Orlego Gniazda, Tyrion zostaje starszym nad monetą, Cersei ma ponownie wyjść za mąż. Tyriona czeka ponadto ślub z Sansą Stark.

Lord Karstark, nie mogąc się zemścić na Królobójcy, zamordował dwóch młodych giermków z rodu Lannisterów, którzy byli jeńcami Robba. Młody król skazał go za ten czyn na śmierć. Wojska Karstarków odeszły z armii Króla Północy, ruszając w pościg za Jaime Lannisterem.

Jaime, Brienne i Cleos zostają zaatakowani przez przypadkowych łuczników. Udaje im się odeprzeć atak, ale Cleos Frey ginie. Jaime żąda, by Brienne go uwolniła, a gdy dziewczyna odmawia, staczają pojedynek na miecze. Krolobójca, mimo iż osłabiony długotrwałym więzieniem i skuty łańcuchami, jest równorzędnym przeciwnikiem dla Brienne. Walkę kończy przybycie najemników, zwanych Dzielnymi Kompanionami, którzy porzucili służbę u Lannisterów i przeszli na stronę Boltona. Brienne i Jaime trafiają do niewoli. I Urswyck, i Vargo Hoat pozostaja głusi na namowy Jaimego, nie kwapiąc się do przekazania jeńca lordowi Tywinowi. Na rozkaz Hoata jeden z dothrackich najemników ucina prawą dłoń Jaimego Lannistera.

Cytryn, Tom, Jack i reszta drużyny nadal szukają lorda Berica. Ludzie, których napotykają po drodze, powtarzają plotki o śmierci Lorda Błyskawicy, ale banici nie dają im wiary. Sami rozpowszechniają informacje o tym, że Dondarriona nie można zabić. Po nocy spędzonej na wzgórzu zwanym Wysokim Sercem i odwiedzinach karlicy, która opowiedziała im o swych tajemniczych wizjach, ruszyli w dalszą drogę. Kolejnym przystankiem jest Żołędziowy Dwór lady Smallwood.

Bran z Hodorem i rodzeństwem Reedów wędrują na północ, unikając ludzkich siedzib. Napotykani po drodze wędrowcy informują ich o niebezpieczeństwach czyhających na gościńcu, o ludziach Ramsaya Snow polujących na poddanych Starków. Młodzi Reedowie znają wiele opowieści z dawnych czasów i chętnie się nimi dzielą z Branem, w ten sposób chłopiec poznaje m.in. historię o turnieju w Harrenhall i Rycerzu Roześmianego Drzewa.

Daenerys wraz ze swymi towarzyszami dociera do Astaporu. Od miejscowych handlarzy niewolników kupuje Nieskalanych – formację perfekcyjnie wyszkolonych niewolników, ślepo posłusznych kastratów, znakomicie władających włócznią, tarczą i krótkim mieczem, pozbawionych uczuć i niewrażliwych na ból i niewygody. Jej negocjacje z astaporskimi panami, reprezentowanymi przez Kraznysa mo Nakloza, tłumaczone są przez Missandei, dziesięcioletnią niewolnicę z plemienia Naathan, świetnie władającą kilkoma językami.

Davos Seaworth jest uwięziony w lochach na Smoczej Skale. Odwiedza go Melisandre, która wyznaje mu, iż to płomienie ostrzegły ją przed planowanym przez Davosa zamachem. Do celi przemytnika wtrącają Alestera Florenta, namiestnika Stannisa Baratheona. Alester dopuścił się zdrady, bowiem złożył propozycję zawarcia pokoju z Lannisterami na następujących warunkach: zrzeczenie się przez Stannisa pretensji do Żelaznego Tronu, odwołanie informacji o nieprawym pochodzeniu Joffreya i ożenienie Shireen Baratheon z Tommenem.

Jon Snow wraz z kilkoma dzikimi ludźmi udaje się na wyprawę. W oddziale jest wielu Thennów, a współdowódcą grupki jest Jarl. Ich zadaniem jest wspiąć się na budowlę i tą drogą zaatakować Mur. Chłopakowi we dnie i w nocy towarzyszy Ygritte, z którą Jon po wielokroć łamie przysięgę, jaką złożył niegdyś przed czardrzewami.

Mimo sprzeciwu swych doradców, Daenerys zgadza się na warunki zaproponowane przez właścicieli niewolników i za armię Nieskalanych godzi się zapłacić całym majątkiem oraz jednym ze swych smoków. Dziewczyna prowadzi twarde negocjacje, domagając się nie tylko pełnoprawnych niewolników, ale też chłopców, którzy jeszcze nie ukończyli szkolenia. Daenerys nie daje po sobie poznać, że zna język valyriański, zatem handlarze niewolników dla przypieczętowania umowy dają jej w podarunku Missandei, która ma pośredniczyć w rozmowach między Daenerys a Nieskalanymi. Na placu dokonuje się wypełnienie umowy – Daenerys przekazuje handlarzom majątek oraz smoka, otrzymując w zamian niewolników. Kraznhys nie potrafi sobie poradzić z Drogonem, Dany wygłasza po starovalyriańsku krótką przemowę do Nieskalanych, a następnie komendą ‘dracarys’ rozpętuje piekło. Handlarze niewolników giną, a ich poddani zostają uwolnieni.

Nowa suknia Sansy okazuje się być darem królowej z okazji ślubu dziewczyny z Tyrionem. Sansa protestuje, ale jej opory na nic się zdają. Rolę ojca panny młodej odgrywa król Joffrey. Sansa przechodzi przez uroczystość jak w transie, nie zamierza też ułatwiać zadania swemu karłowatemu mężowi i Tyrion musi korzystać z pomocy ser Dontosa, by założyć swej żonie tradycyjny płaszcz na ramiona. Wesele jest skromną uroczystością, na której bawi się kilkadziesiąt osób. Tyrion głównie pije, Sansa mimo smutku próbuje tańczyć, ale paraliżuje ją obecność Joffreya. Młody król prowokuje kolejny konflikt z Tyrionem. W noc poślubną nie dochodzi do pokładzin, bowiem Tyrion deklaruje, że poczeka, aż Sansa go zapragnie.

W Kamiennym Sepcie banici Dondarriona zatrzymują się na nocleg. W miasteczku znajdują się wronie klatki, do których Szalony Łowca wrzuca schwytanych ludzi Lannisterów, skazując ich tym samym na powolną śmierć. Arya daje skazanym wodę, zaś Anguy strzałami z łuku kończy ich życie. Banici zatrzymują się w gospodzie „Pod brzoskwinią”. Oberżystka Ruta jest ich starą znajomą, choć Arya zauważa, że w gospodzie przebywa zbyt wiele młodych dziewcząt, by miała ona pełnić tylko funkcję karczmy. W gospodzie spotykają dziewczynę imieniem Dzwonka, nieślubną córkę Roberta Baratheona. Nad ranem do miasteczka powraca Szalony Łowca z nowym więźniem. Jest nim Sandor Clegane.

Wolni ludzie podejmują próbę wspięcia się na Mur. Dla Jarla i jego ludzi nie jest to pierwszyzna, ale Magnar i Thennowie obawiają się wysokiego na kilkaset stóp Muru. Dzicy są wyposażeni w specjalne buty oraz liny, młotki i haki ułatwiające wspinaczkę. Bardziej doświadczeni wspinacze torują drogę dla swych towarzyszy, ale Mur broni się sam – w wypadku ginie Jarl i czwórka jego ludzi. Jon Snow wraz z Ygritte wspinają się po drabinie linowej. Na szczycie Ygritte przyznaje, że Mance nie odnalazł legendarnego Rogu Joramuna, zwanego też Rogiem Zimy, przedmiotu, który ponoć miał moc obalenia Muru.

Po stracie dłoni Jaime Lannister długo znajdował się na granicy życia i śmierci. Wyśmiewany przez najemników Vargo Hoata, gorączkujący, z zawieszoną na szyi własną, gnijącą ręką Jaime traci wolę walki i chęć do życia. Mobilizująco działa na niego Brienne, która zarzuca mu tchórzostwo i sugeruje, że to zemsta na Dzielnych Kompanionach powinna być nowym celem w jego życiu. Wraz z najemnikami docierają do Harrenhall, w którym stacjonuje Roose Bolton wraz z Freyami. Qyburn, niegdyś maester w Cytadeli, opatruje rany Jaimego.

Tyrion objeżdża miasto, kontrolując sytuację w Królewskiej Przystani. Na ulicach pozostały ślady po walkach i miasto wyraźnie zubożało. Tyrion spotyka się z minstrelem, Symonem Srebrnym Językiem. Symon nie daje się przekonać do wyjazdu z miasta, zatem Tyrion zleca Bronnowi pozbycie się niewygodnego barda. Tyrion zostaje wezwany do ojca, tam dowiaduje się, że Tywin polecił przekuć miecz Neda Starka, Lód, i wykonać z niego dwa ostrza. Jeden ma być ślubnym prezentem dla Joffreya, zaś drugi ma otrzymać Jaime. Maester Pycelle dostarcza wiadomość od Nocnej Straży o prawdopodobnej śmierci Jeora Mormonta i prośbę o dostarczenie nowych rekrutów na Mur. Tywin oznajmia, że na wsparcie Straż będzie mogła liczyć tylko wtedy, gdy wybierze nowego lorda dowódcę zgodnie z wytycznymi Lannisterów.

Części braci z Nocnej Straży udało się uciec spod Pięści Pierwszych Ludzi. Zatrzymali się w twierdzy Crastera, który udzielił im schronienia i niechętnie dzielił się z nimi zapasami. Głód był przyczyną, dla której niektórzy z braci wzniecili bunt, zabijając Crastera, Starego Niedźwiedzia i kilku innych braci. Ostatnim życzeniem Mormonta jest, by jego syn, Jorah, wstąpił do Nocnej Straży. Samowi udało się uciec, a wraz z nim uciekła Goździk ze swym nowo narodzonym dzieckiem.

Banici Berica Dondarriona odebrali Ogara Szalonemu Łowcy i zaprowadzili go do swego dowódcy, by ten go osądził. Sandorowi zarzucano zbrodnie, za które odpowiedzialni byli ludzie Lannisterów, a Arya oskarżyła go o zamordowanie Mycaha, syna rzeźnika. Clegane wskazał, że wykonywał rozkaz, a sytuacja nie była jednoznaczna, niegdyś bowiem Sansa Stark zeznawała na niekorzyść swej siostry. Ogar zostaje skazany na sąd boży i zrządzeniem losu ten pojedynek wygrywa. Śmiertelnie ranny Dondarrion zostaje przywrócony do życia przez Thorosa.

Hoster Tully zmarł po długiej chorobie. Na uroczystości pogrzebowe przybyli reprezentanci Freyów, bowiem lord Riverrun był ich seniorem. Obrzędy pogrzebowe rodu Tullych nakazywały oddanie ciała zmarłego rzece. Edmure miał problem z trafieniem płonącą strzałą do łódki z ciałem ojca, sytuację uratował brat zmarłego, Brynden Tully zwany Blackfishem. Freyowie proszą Robba o audiencję. Do Starków docierają wieści o ślubie Sansy i spaleniu Winterfell. Freyowie przekazali warunki, na których stary lord Frey zgadzał się na powtórny sojusz z Północą: Robb ma go osobiście przeprosić za wyrządzoną zniewagę, a Edmure ma poślubić jego córkę, Roslin. Edmure nie wykazał entuzjazmu, ale Blackfish przypomniał mu, że obiecał zadośćuczynić za samowolną bitwę przeciwko lannisterskim wojskom. Wobec takiego argumentu Edmure zgadza się na ślub z Freyówną.

Na polecenie Stannisa Davos opuszcza więzienie. Król przedstawia mu przygotowany przez Axella Florenta i pirata Salladhora Saana plan ataku na Szczypcowe Wyspy, które pozostają praktycznie bez obrony, bowiem większość zbrojnych zginęła w bitwie nad Czarnym Nurtem. Davos jak zawsze mówi Stannisowi prawdę, odradzając atak i wskazując, że byłby to czyn godny tchórza. Stannis odsyła Axella, następnie mianuje Davosa Lordem Deszczowego Lasu i królewskim namiestnikiem. Melisandre prosi króla, by oddał jej Edrica Storma, bękarciego syna Roberta Baratheona. Wskazuje, że płynie w nim królewska krew, która zdaniem czerwonej kapłanki ma potężną moc. Melisandre twierdzi, że z jej pomocą byłaby w stanie obudzić kamiennego smoka. Stannis rytualnie pali pijawki, opite krwią Edrica, wypowiadając jednocześnie imiona swych przeciwników, którym życzy śmierci – uzurpatorów Balona Greyjoya, Joffreya Baratheona i Robba Starka.

W Harrenhall Jaime i Brienne pozostają w gościnie u lorda Boltona. Podczas wspólnej kąpieli w łaźni osłabiony gorączką Jaime opowiada Brienne o swojej służbie u Aerysa oraz o powodach, dla których zdecydował się zamordować swego króla. Roose Bolton zaprasza ich na ucztę. Chciałby, aby Jaime wybronił go przed Tywinem z odpowiedzialności za okaleczenie Królobójcy, obiecuje też odesłać Lannistera do Królewskiej Przystani. Brienne pozostaje w Harrenhall jako jeniec Vargo Hoata.

Do Królewskiej Przystani przybywa delegacja z Dorne. Tyrion ma za zadanie powitać gości. Ku jego zaskoczeniu, Dornijczykami dowodzi Oberyn Martell, Czerwona Żmija, brat zamordowanej przed laty Elli Martell. Oberyn zjawia się w miejsce swego spokojniejszego brata, Dorana, któremu choroba nie pozwoliła na długą podróż i objęcie miejsca w radzie królewskiej Joffreya. Czerwona Żmija zapowiada, że będzie się domagał sprawiedliwości za śmierć swojej siostry i jej dzieci.

Banici Dondarriona zaatakowali Dzielnych Kompanionów, którzy wcześniej napadli na sept. Bandytom urządzono doraźny sąd, ale ich wina była oczywista, a zeznania świadków jednoznaczne, zatem skazano ich na śmierć. Beric opowiada Aryi o swej przeszłości. Gendry chce przystać do Bractwa bez Chorągwi, zatem Beric pasuje go na rycerza. Kryjówkę banitów znajduje Sandor Clegane i domaga się zwrotu swego złota, zagrabionego przez Bractwo, ale banici zdecydowanie odmawiają.

Bran Stark z Hodorem i Reedami przybywa do Nowego Daru, osady, która niegdyś była folwarkiem należącym do Nocnej Straży. Nocują w warowni na środku jeziora, a Bran znów wwarguje się w swego wilkora.

Do Nowego Daru przybywają także dzicy, a wśród nich znajdują się Jon Snow i Ygritte. Zmierzają do Czarnego Zamku, który poza Murem nie ma żadnych umocnień. Jon cały czas ma nadzieję na to, że uda mu się uciec i ostrzec braci z Nocnej Straży. Thennowie każą Jonowi zabić starca, napotkanego w Nowym Darze, Jon odmawia wykonania rozkazu. Starca zabija Ygritte, Jon nieposłuszeństwo ma przypłacić życiem, ale ekipę Magnara rozprasza uderzenie pioruna oraz pojawienie się wilkora, który atakuje wolnych ludzi. Jon, wykorzystując zamieszanie, ucieka, choć któremuś z dzikich udaje się zranić go w nogę.

Daenerys, jej armia oraz dziesiątki tysięcy wyzwoleńców z Astaporu obozują pod Yunkai, którego bronią najemnicy z trzech wolnych kompanii. Daenerys zaprasza poszczególnych dowódców najemników na rozmowę, podczas której proponuje im porzucenie zleceniodawców i opowiedzenie się po jej stronie. Wśród kapitanów najemników znajduje się ekstrawagancki Daario Naharis. Daenerys daje najemnikom czas do rana na odpowiedź, ale nie czekając na ich reakcję, po północy atakuje miasto. Jorah Mormont przyznaje, że Daenerys, układając taki plan, wykazała duże podobieństwo do swego nieżyjącego brata, Rhaegara. Jeden z najemników przedostaje się nocą do obozu. Jest to Daario Naharis, którzy przynosi Daenerys w darze głowy pozostałych kapitanów Wron Burzy. Oczekując na rozstrzygnięcie walk, Dany wzywa Arstana Białobrodego, a ten opowiada jej historie z życia Rhaegara. Wkrótce Jorah Mormont przynosi wieści o zwycięstwie nad najemnikami i niewolnikami broniącymi miasta. Po trzech dniach Yunkai otworzyło swe bramy przed Daenerys.

Arya oraz ludzie z Bractwa lorda Berica nadal wędrują. Ponownie trafiają na Wysokie Serce, gdzie znów odwiedza ich przy ognisku karlica. Informuje banitów o śmierci króla krakenów, oraz o swoich wizjach. Twierdzi, że aby spotkać Catelyn Stark, muszą udać się do Bliźniaków. Podczas dalszej wędrówki Arya rozmawia z Nedem, młodym giermkiem Berica Dondarriona. Ned opowiada jej o Wylli, matce Jona Snow, oraz o Asharze Dayne, kobiecie w której ponoć zakochał się młody Ned Stark, a która później rzuciła się z wieży do morza.
Banici nocują w zrujnowanej wiosce. Thoros dostrzega w płomieniach przyszłość Riverrun, Dondarrion zamierza sprzedać Aryę Blackfishowi, ale dziewczynka, zirytowana planami banitów, ucieka w deszcz. Tam zostaje schwytana przez Sandora Clegane’a.