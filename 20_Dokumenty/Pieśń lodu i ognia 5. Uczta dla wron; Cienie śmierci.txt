Młodzi adepci w Cytadeli rozprawiają o smokach. Plotki przynoszone przez marynarzy mówią, iż wymarłe od stuleci stworzenia znów się pojawiły, a ich właścicielką jest młoda, piękna królowa. Pete, jeden z adeptów, otrzymał od zakapturzonego nieznajomego propozycję – złota moneta w zamian za klucz, wykradziony ze szkatuły arcymaestra Walgrave’a. Powiadają, iż kluczem tym można otworzyć wszystkie drzwi w Cytadeli. Pete godzi się na ten układ. Oddaje skradziony klucz, chce jednak wiedzieć, kim jest nieznajomy, zwany przez niego alchemikiem. Mężczyzna mówi o sobie, że jest nikim i pokazuje swe oblicze. Wygląda niepozornie – ma pospolite rysy twarzy, kędzierzawe włosy i bliznę na prawym policzku. Parę chwil po transakcji z alchemikiem Pete umiera.

Aeron Greyjoy, zwany Mokrą Czupryną, prorok Utopionego Boga, otrzymuje wiadomość o śmierci króla, Balona Greyjoya. Balon zginął, spadając z wysokiego mostku podczas sztormu, a na jego Tronie z Morskiego Kamienia zasiada Euron Wronie Oko, jego brat, który dziwnym trafem pojawił się po trzyletniej nieobecności tuż po śmierci Balona. Euron wzywa żelaznych ludzi na Pyke, by uznali jego władzę. Konkurentką do tronu jest Asha Greyjoy, której poparcia udzielił Rodrick Harlaw. Mokra Czupryna chce przeforsować innego kandydata i zwołuje królewski wiec, na którym zgodnie z dawną tradycja krakenów ma zostać wybrany nowy król.

Doran Martell, brat Czerwonej Żmii, przebywa w Wodnych Ogrodach. Odwiedzają go kolejno córki zmarłego. Najstarsza ze Żmijowych Bękarcic, Obara, informuje stryja o wzburzeniu mieszkańców Dorne i dopytuje się, w jaki sposób Doran zamierza pomścić śmierć brata. Obara domaga się wojny, Nymeria, jej młodsza siostra, także chce rewanżu za śmierć Żmii. Proponuje, iż wraz z Tyene Sand uśmierci Cersei, Jaimego, Tywina i Tommena. Zapewnia Dorana, że Oberyn zatruł swą broń przed pojedynkiem i że śmierć Gregora Clegane jest więcej niż pewna. Przybyciu księcia Dorana do Słonecznej Włóczni, stolicy Dorne, towarzyszą zamieszki uliczne. Mieszkańcy, prawdopodobnie podjudzeni przez córki Oberyna, domagają się pomszczenia zabitego księcia. Dorana Martella wita jego córka Arianne oraz księżniczka Myrcella z towarzyszami. Na Dorana czeka również Tyene, trzecia z córek Czerwonej Żmii. Ona również potwierdza informację o zatruciu Gregora Clegane. Tyene proponuje, by Myrcellę wydać za mąż i – zgodnie z dornijskim prawem – domagać się dla niej korony. Doran wydaje kapitanowi swej straży polecenie zamknięcia wszystkich Żmijowych Bękarcic w areszcie domowym.

W Królewskiej Przystani Cersei zostaje zbudzona wiadomością o śmierci swego ojca. Tywin Lannister został znaleziony martwy w wychodku, a w jego łożu spoczywała martwa dziwka, Shae. Ciałem Tywina zajmuje się Qyburn, ciało Shae zabiera jeden z Kettleblacków. Cersei prosi Jaimego, by zgodził się objąć urząd królewskiego namiestnika, ale brat odmawia. Królowa zdaje sobie sprawę z nieobecności Varysa. Do komnaty powraca ser Boros Blount z wiadomością, że Tyrion zniknął z celi. Cersei nakazuje zabić strażników pilnujących Tyriona.

Brienne stara się wypełnić zadanie wyznaczone jej przez Jaimego. Wędrując po trakcie, poszukuje Sansy Stark, wypytując po drodze wszystkich o trzynastoletnią dziewicę o kasztanowych włosach. Do Brienne przyłącza się dwóch wędrownych rycerzy. Spotykają po drodze braci ubogich, a nieco później kupca, eskortowanego przez ser Schadricha, i przyłączają się do nich. Schadrich również poszukuje Sansy Stark, chce bowiem otrzymać za nią nagrodę, przyrzeczoną przez Varysa. Brienne nocą wymyka się potajemnie i samotnie kontynuuje poszukiwania Sansy.

Na Murze Nocna Staż naprawia uszkodzenia powstałe podczas ataków dzikich ludzi. Jon Snow nakazał wszystkim braciom ćwiczyć strzelanie z łuku, podkreślając, że Nocna Straż w ostatnich latach zbyt wielką wagę przywiązywała do mieczy. Samwell Tarly spędza wiele godzin w bibliotece, wyszukując informacje na temat historii Nocnej Straży, a przede wszystkim wiadomości, które ułatwią walkę z Innymi. Jon Snow odsyła Goździk z Muru. Wraz z nią wyjechać ma jej dziecko, maester Aemon oraz Sam. Celem ich wyprawy ma być Stare Miasto. Sam ma zostać nowym maestrem Nocnej Straży.

Arya płynie statkiem do Braavos. Zaprzyjaźnia się z niektórymi marynarzami, ale najwięcej czasu spędza z synem właściciela okrętu, który opowiada jej o swoim mieście. Po przybyciu do Braavos dziewczynka udaje się do świątyni zwanej Świętym Azylem, w której czci się bogów, o których świat już zapomniał. Jest to Dom Czerni i Bieli, poświęcony Bogu o Wielu Twarzach. Arya spotyka w świątyni dziewczynkę ubraną w czarno-białe szaty oraz zakapturzonego starszego mężczyznę, który mówi językiem powszechnym. Mężczyzna chce wiedzieć, jakie imię nosi. Arya wymienia po kolei wszystkie swoje przybrane imiona, ale ów kapłan wie, że dziewczynka kłamie. Na koniec pada imię Aryi z rodu Starków. Kapłan mówi, że nie ma dla niej miejsca w tej świątyni, ale Arya prosi, by mogła tu pozostać. Mężczyzna zdejmuje kaptur. Kryje się pod nim pożółkła czaszka, którą Arya ma pocałować. Dziewczynka nie okazuje strachu, a czaszka jest tylko iluzją, skrywającą twarz miłego staruszka.

W Królewskiej Przystani zorganizowano czuwanie przy zwłokach Tywina Lannistera. Milczące siostry ubrały go w najlepszą zbroję, ale proces rozkładu sprawił, że Tywin lekko się uśmiechał, co było nie do pomyślenia za jego życia. Przy zwłokach ojca straż sprawuje Jaime, ubrany w strój królewskiego gwardzisty. Cersei irytuje konieczność brania udziału w ceremoniach pogrzebowych, bowiem uważa, iż rządzenie państwem jest ważniejsze, i wyraża przekonanie, że ojciec by ja zrozumiał. Królowa rozważa, kto z poddanych będzie jej wierny, a kogo z możnych należałoby odsunąć od pełnionych funkcji. Przekonana o własnej wielkości Cersei zaczyna planować sojusze. Qyburn informuje Cersei o monecie z Wysogrodu, znalezionej w izbie jednego z podejrzanych o udział w ucieczce Tyriona, oraz zdaje jej relację z postępów w opiece nad ser Gregorem Clegane’em. Góra umiera powoli, a jego krzyki przeszkadzają mieszkańcom Czerwonej Twierdzy. Cersei wyraża zgodę na przetransportowanie ser Gregora do lochów, w których Qyburn będzie mógł go wykorzystać do medycznych eksperymentów.

Cersei prosi swego stryja, Kevana Lannnistera o to, by zgodził się objąć funkcję królewskiego namiestnika. Kevan zgadza się pod warunkiem, że Cersei mianuje go także regentem, a sama wycofa się do Casterly Rock. Królowa nie chce zrzec się władzy i opuścić syna, Kevan zauważa, że sądząc po tym, jaki był Joffrey, Cersei równie mało nadaje się na matkę, jak i na królową. Oburzona królowa chlusta mu w twarz winem. Kevan daje Cersei kilka dobrych rad na temat rządzenia państwem oraz uświadamia jej, iż wie, że ojcem Tommena jest Jaime.

Jaime czuwa przy zwłokach ojca. Pozbawiony snu od kilkudziesięciu godzin wspomina wydarzenia ostatnich dni, poszukiwania Tyriona i Varysa, własne pasowanie na rycerza. Nocą odwiedza go Cersei, która ponawia propozycję, by został królewskim namiestnikiem, ale Jaime znów odmawia. Proces rozkładu ciała Tywina Lannistera postępuje niezwykle szybko, a smród bijący od trupa jest zbyt intensywny, by zagłuszyły go świątynne kadzidła. Podczas porannych ceremonii zgromadzeni w sepcie z trudem są w stanie wytrzymać panującą tam atmosferę. Mały król Tommen, przerażony widokiem ciała dziadka, próbuje się wyrwać matce, następnie wymiotuje i ucieka ze świątyni. Cersei ostro karci syna, ale Jaime staje w obronie chłopca, sugerując Cersei, że czas zakończyć obrzędy pogrzebowe. Jaime zaprasza Mace’a Tyrella, by wieczorem towarzyszył Cersei i Tommenowi, sugerując Cersei, by wyraziła zgodę na ślub Tommena i Margaery, a następnie wysłała Mace’a Tyrella z misją zdobycia Końca Burzy.

Brienne dociera do Duskendale, pytając po drodze wszystkich o trzynastolatkę o kasztanowych włosach oraz o ser Dontosa Hollarda. Ser Rufus Leek referuje jej historię rodu Hollardów, a Brienne uświadamia sobie, że w tej miejscowości lady Sansy nie znajdzie. Dziewczyna podejrzewa, że Sansa udała się do któregoś ze swych krewnych. Poszukując swej gospody, Brienne ponownie spotyka młodego chłopaka, którego już wcześniej spotkała, a który ucieka na jej widok. W gospodzie rozmawia z zakonnikiem-karłem, który kieruje ją do Stawu Dziewic, bowiem tam spotkał pewnego błazna, szukającego transportu dla trzech osób. Brienne postanawia sprawdzić ten trop. Dziewczyna zleca też przemalowanie swej tarczy, decydując się na herb, który kiedyś widziała w zbrojowni swego ojca – drzewo i spadającą gwiazdę. Brienne dociera do ruin dawnego zamku rodu Hollardów. Tam dogania ją chłopak, którego już wcześniej spotkała, ale jest na tyle nieuważny, że to Brienne zaczyna go śledzić. Chłopakiem jest Podrick Payne, dawny giermek Tyriona Lannistera. Podąża za Brienne, bowiem ma nadzieję, że przy okazji poszukiwań Sansy uda jej się odnaleźć Krasnala.

Bard Marillion, oskarżony o zamordowanie lady Lysy, oczekuje w podniebnej celi na proces. Littlefinger rozesłał kruki z wiadomościami do okolicznych lordów i ci mają przybyć na jego wezwanie do Orlego Gniazda, by wysłuchać zeznań minstrela. Sansa chętnie uciekłaby z Orlego Gniazda, ale dziewczyna ma świadomość, że tu jest najbezpieczniejsza i musi grać rolę przewidzianą dla niej przez lorda Baelisha. Starkówna opiekuje się małym lordem Robinem. Ma na niego dobry wpływ i choć unika wchodzenia w zbyt dużą zażyłość z kuzynem, potrafi zmanipulować chłopca, by ten zachowywał się zgodnie z jej życzeniem. Sansa powtarza swoją opowieść przed lordem Nestorem i jego towarzyszami. Zestresowana dziewczyna wypada przekonująco, a efekt jej opowieści wzmocniony zostaje przez kolejny atak małego Robina. Marillion składa zeznania, których treść uzgodnił wcześniej z Littlefingerem. Lordowie wydają się być przekonani do zaprezentowanej im wersji wydarzeń. Littlefinger zaprasza lorda Nestora do swej samotni, tam – w obecności Sansy – przyznaje Nestorowi tytuł kasztelana Księżycowych Bram.

Do Dziesięciu Wież, na wezwanie Ashy Greyjoy, przypłynęło niewielu żelaznych ludzi. Panem tego zamku jest Harlan, zwany dla swego zamiłowania do książek Czytaczem. Asha przybywa do Dziesięciu Wież wraz ze swą załogą oraz jeńcami, żoną i dziećmi Roberta Glovera. Dowiaduje się od swego wuja, Harlana, że Mokra Czupryna zwołał na Starej Wyk królewski wiec. Asha pragnie wziąć udział w wiecu, ale Harlan przestrzega ją przed udziałem w nim, wskazując, iż marzenia żelaznych ludzi o własnym królestwie są błędne. Jego zdaniem należy wykorzystać okazję, jaką daje spór westeroskich królów, udzielić poparcia jednemu władcy w zamian za przyznanie ziem potrzebnych żelaznym ludziom. Zdaniem Harlana, Asha może liczyć na poparcie części ludzi, ale i Euron, i Victarion mają za sobą więcej głosów. Wuj przekonuje ją, że jej udział w królewskim wiecu jest szaleństwem, ale Asha uważa, że to ona – jako córka Balona Greyjoya – ma największe prawa do korony. Harlan proponuje jej, iż uczyni ją swą dziedziczką, jeśli tylko zrezygnuje z planów udziału w wiecu. Asha spotyka młodego Tristifera Botleya, towarzysza zabaw i jedną ze swych pierwszych miłości. Tris nadal darzy Ashę uczuciem, ale ma w sobie za mało ognia, by córka krakena chciała za nim podążyć.

W Królewskiej Przystani nastał dzień ślubu Tommena z Margaery. Jaime zdyscyplinował białe płaszcze oraz straż miejską, by dołożyła wszelkich starań, pilnując bezpieczeństwa króla, jednak Cersei, mająca w pamięci przepowiednie starej czarownicy, nadal obawia się o życie syna. Ślub Tommena jest cichy i skromny, zaproszono na niego zaledwie kilkadziesiąt osób. Wśród gości weselnych jest Kevan Lannister, który zamierza wkrótce ruszyć do zamku Darry wraz ze swym synem Lancelem. Kevan rozmawia z Cersei na temat nowin, jakie dochodzą z okolic Solanek. Pojawiły się pogłoski o kolejnych bandach buntowników wieszających ludzi i mordujących niewinnych mieszkańców. Plotki powtarzają nazwiska Vargo Hoata i Berica Dondarriona, do którego miał dołączyć Sandor Clegane. Wesele także jest skromne, podano na nim kilka dań, a rozrywkę zapewniało dwóch błaznów oraz Błękitny Bard. Podczas weselnej uczty Cersei rozmawia z Taeną Merryweather. Kobieta informuje królową, że jedna z jej służących została przekupiona przez Tyrellów i donosi im o każdym jej posunięciu. Cersei przez cały wieczór ma paskudny humor. Uważa, że ślub odbywa się za szybko, gdyż jeszcze trwa żałoba po Joffreyu. W otoczeniu doszukuje się wrogów, jest przekonana o niekompetencji swoich lordów. Obraża Jaimego, odmawia tańca kolejnym partnerom, jedyne co przynosi jej radość, to uroczyste spalenie Wieży Namiestnika.

Ser Arys Oakheart pozostaje w Dorne u boku księżniczki Myrcelli. Od czasu śmierci Czerwonej Żmii Dorne nie jest bezpiecznym miejscem dla nikogo, kto pochodzi z Królewskiej Przystani. Arys nie czuł się dobrze na południu, nie gustował w tamtejszej kuchni, a jego niechęć do tych ziem potęgował fakt, iż on sam pochodził z Reach, krainy odwiecznie skonfliktowanej z Dorne. Doran Martell po powrocie do Słonecznej Włóczni udziela Arysowi audiencji. Informuje go, że wkrótce zamierza przenieść się do Wodnych Ogrodów i że księżniczka Myrcella z osobami towarzyszącymi pojedzie razem z nim. Jednocześnie zabrania Arysowi informowania Królewskiej Przystani o tej zmianie, wskazując, że im mniej osób zna aktualne miejsce pobytu Myrcelli, tym jest ona bezpieczniejsza. Córka Martella, Arianne, uwodzi ser Arysa. Namawia go, aby ukoronował Myrcellę na królową, zgodnie z dornijskim prawem dopuszczającym dziedziczenie kobiet, i uwzględniającym wiek, a nie płeć, w kwestii dziedziczenia. Arianne przekonuje królewskiego gwardzistę, że królowa Myrcella może zmienić zasady obowiązujące Gwardię Królewską i pozwoli im na ślub. Córce Dorana zależy też na własnym dziedzictwie. Obawia się, że jej ojciec planuje przekazać swój majątek Quentynowi, swemu synowi i jej młodszemu bratu, a podróż do Wodnych Ogrodów będzie dla niej oznaczała pobyt w bardziej luksusowym więzieniu. Arianne podpowiada Arysowi, że walcząc za sprawę Myrcelli, pomoże jednocześnie jej. Zakochany rycerz zgadza się na propozycję dornijskiej księżniczki.

Brienne w poszukiwaniu błazna przemierza trasę, którą już raz przebyła, z Jaimem i Cleosem Freyem. Podrick Payne podróżuje razem z nią. Chłopiec podejmuje obowiązki giermka, zajmuje się końmi, a wieczorami Brienne uczy go walki na miecze. Okolica jest zrujnowana przez wojnę i nadal grasują tam banici. Lord Randyll Tarly i jego ludzie ścigają bandytów i złapanych skazują na śmierć. Powtarzają się plotki o Ogarze, który na czele setki banitów grasuje w okolicy Tridentu, gwałcąc i okaleczając napotkane kobiety. Do Stawu Dziewic Brienne podróżuje z wieśniakiem i jego żoną, wiozącymi jajka na ślub lorda Mootona. Żołnierze z garnizonu próbują skraść towar i zabrać żonę wieśniaka, ale Brienne staje w obronie swych towarzyszy, a potem dołącza do niej ser Hyle Hunt. Jest to znajomy rycerz Dziewicy z Tarthu, który swego czasu założył się z towarzyszami na pieniądze o to, któremu z nich uda się uwieść Brienne. Lord Randyll Tarly sądzi swych poddanych. Brienne posiada podpisany przez Tommena dokument zaświadczający, że realizuje zleconą sobie misję. Randyll wyraża zgodę na kontynuowanie jej podróży, zaznaczając jednocześnie, że w jego miasteczku Sansy Stark nie ma. Lord Tarly uważa, że Sansa udała się na północ, do jednego z chorążych jej ojca. Informuje Brienne o śmierci Lysy Arryn. Brienne udaje się do gospody „Pod Śmierdzącą Gęsią” w poszukiwaniu Zręcznego Dicka. Dick przyznaje, że spotkał błazna, których chciał wynająć statek dla trzech osób i za kilka monet zgadza się zaprowadzić Brienne w to samo miejsce, do którego zaprowadził błazna.

Sam, maester Aemon, Daren, Goździk i dziecko podróżują statkiem. Celem podróży jest dla Goździk Horn Hill, dla maestra Stare Miasto z Cytadelą, w której Sam ma zdobywać kolejne ogniwa łańcucha maestra, natomiast Daren ma zastąpić Yorena na stanowisku werbownika, wędrować po Westeros i namawiać ludzi do wstępowania do Nocnej Straży. Podróż jest uciążliwa, początkowo ładna pogoda z czasem się pogarsza, statek omal nie rozbija się w pobliżu Skagos, a kolejne dni przynoszą dalsze burze. Maester Aemon uświadamia Samowi, że płacząca Goździk tęskni za własnym synem. Jon Snow, prośbą lub szantażem, wymógł na niej zabranie dziecka Dalli, syna Króla poza Murem, którego Melisandre mogłaby rytualnie spalić. Konieczność zapewnienia bezpieczeństwa osobom, w których płynie królewska krew, sprawiła, że w długą podróż wyruszyło i niemowlę, i wiekowy maester Aemon.

Kevan Lannister wraz z kilkuset ludźmi wyrusza z Królewskiej Przystani, by odprowadzić ciało Tywina Lannister do Casterly Rock. Jaime, w odróżnieniu od Cersei, żegna się ze stryjem. Kevan zamierza pozostać przez jakiś czas przy Lancelu, ożenić go, a następnie zaprowadzić porządek przy Stawie Dziewic, co sprowadzi się do pokonania i skazania banitów dowodzonych przez Dondarriona i Ogara. Cersei liczy po cichu na to, że doświadczony zabijaka, jakim jest Sandor, zabije Kevana, który tym samym zabierze ze sobą do grobu informację o romansie, jaki ją łączył z Jaimem. Kevan przy pożegnaniu daje bratankowi do zrozumienia, że wie o stosunkach łączących jego i Cersei.
Jaime dostrzega coraz więcej podobieństw pomiędzy swoją siostrą a szalonym królem Aerysem. Cersei, mimo iż wcześniej gardziła pijącym Robertem Baratheonem, coraz częściej nadużywa wina. Jaime próbuje przemówić Cersei do rozsądku, ale siostra nie chce go słuchać i stanowczo odmawia powołania do rady kogokolwiek z rodu Tyrrelów.

Do Cersei zgłaszają się kolejni łowcy głów, zapewniający królową, że zabili Tyriona Lannistera. Tym razem przynoszą głowę zakonnika, wróbla, prawdopodobnie tego samego, z którym Brienne rozmawiała w gospodzie. W Królewskiej Przystani dzwony ogłaszają żałobę po śmierci Wielkiego Septona. Cersei powołuje Qyburna do małej rady, w której objął zwolnione przez Varysa stanowisko starszego na szeptaczami. Ser Gregor Clegane zmarł, a jego wypreparowaną głowę Qyburn przygotował, by można ją było odesłać do Dorne. Cersei wymieniła pozostałych członków małej rady, zależnych od Kevana, Jaimego lub Tyriona. Aurane Watersa mianowała wielkim admirałem, Ortona Merryweathera najwyższym sędzią, Gylesa Rosby’ego skarbnikiem, zaś funkcję namiestnika powierzyła Harysowi Swyftowi. Wraz z małą radą królowa omawia najnowsze sprawy państwowe. Do Dorne z czaszką Góry wysłany zostanie ser Balon Swan, w Dolinie Littlefinger otrzymuje pełne poparcie królowej, a na wniosek Aurane Watersa mała rada wyraża zgodę na budowę nowych okrętów. Budowa statków zostanie sfinansowana z oszczędności, jakie Cersei zamierza poczynić, zawieszając spłatę długów wobec Żelaznego Banku z Braavos i Świętej Wiary. Przy sprzeciwie maestra Pycelle’a mała rada zgadza się na tę propozycję.

Najemna Złota Kompania zrywa kontrakt z Myr i udaje się do Volantis. Stannis, wedle wieści podesłanych przez Janosa Slynta, stara się zawrzeć sojusz z dzikimi ludźmi. Lord Wyman Manderly uwięził przysłanego przez Stannisa ser Davosa i czeka na instrukcje z Królewskiej Przystani. Cersei poleciła ściąć dawnego przemytnika. Królowa szuka też Sansy Stark, podejrzewając, iż jest w zmowie z Tyrionem. Wieści z Muru nie są dla królowej dobre: bracia z Nocnej Straży wybrali na kolejnego lorda dowódcę Jona Snow, bękarta Neda. Qyburn sugeruje, by w odpowiedzi na prośby Nocnej Straży o ludzi, wysłać na Mur setkę zbrojnych, których faktycznym zadaniem będzie zlikwidowanie Jona Snow. Po zakończeniu posiedzenia małej rady Cersei wzywa najmłodszego z Kettleblacków. Nakazuje mu uwieść królową Margaery, zapowiadając, że karą, jaka go za to spotka, będzie wysłanie na Mur. Tam będzie miał do wykonania zadanie zabicia Jona Snow, a po pomyślnym zrealizowaniu misji może liczyć na tytuł lordowski i bardziej namacalne wyrazy uznania, jakimi Cersei dysponowała.

Na królewski wiec do Starej Wyk przybywa też Victarion, kolejny z braci Balona Greyjoya. Zadaniem Victariona była obrona Fosy Cailin, ale na wieść o apelu Mokrej Czupryny pozostawił część załogi na miejscu, a sam na czele większości okrętów Żelaznej Floty pożeglował na miejsce wiecu. Victarion wydał ucztę, na której starał się pozyskać poparcie kolejnych zwolenników. Wśród gości znajduje się Asha, która zdecydowana jest wziąć udział w wiecu, a w trakcie uczty pojawia się Euron Wronie Oko ze swymi poplecznikami. Asha rozmawia z Victarionem, wypytując go o wydarzenia sprzed trzech lat, kiedy Euron opuścił Żelazne Wyspy, a Victarion był zmuszony zabić swą żonę. Dziewczyna chwali się, że Harlawowie są po jej stronie i składa Victarionowi propozycję. Ona udzieli mu poparcia na królewskim wiecu, w zamian on mianuje ją swym namiestnikiem i będzie dążył do zakończenia wojny. Asha spędziła kilka dni na rozmowach i piciu z innymi kapitanami okrętów i ma świadomość, jak dużą popularnością cieszy się wśród ludzi Wronie Oko, stąd według niej konieczne jest zjednoczenie sił, by stawić opór Euronowi, ale Victarion nie kwapi się do przyjęcia jej propozycji.

Mokra Czupryna znów uciekł przed swym bratem, Euronem. Kapłan Utopionego Boga szuka w falach odpowiedzi na swe wątpliwości, a rankiem zwołuje ludzi na wiec. Jako pierwszy zgłasza swą kandydaturę Gylbert Farwynd, który namawia żelaznych ludzi, by wspólnie pożeglowali do krainy za zachodzącym morzem. Jego dary są skromne, a pomysły szalone, więc nie wzbudza w ludziach entuzjazmu i mało kto oferuje mu swe poparcie. Kolejnym kandydatem jest Eric Ironmaker, niemal dziewięćdziesięcioletni starzec, który potrafi porywająco mówić i przynosi lepsze dary niż Gylbert, ale jest sparaliżowany i musi być noszony przez wnuków. Asha Greyjoy zwraca uwagę zgromadzonych na ten szczegół i Eric odchodzi z niczym. Podobnie kolejny kandydat, Drumm, nie jest w stanie porwać za sobą ludzi. Gdy przyszła kolej na Victariona, otrzymał on błogosławieństwo Mokrej Czupryny i przypomniał zgromadzonym swoje sukcesy. Victarion przyniósł bogate dary, lecz nawoływania jego zwolenników przerwała Asha, podkreślająca, iż jako córka Balona ma lepsze prawa do tronu od pozostałych kandydatów. Asha proponuje uczestnikom wiecu pokój. Obiecuje, że zakończy wojny, zawrze sojusz z Północą i przekonała tym do siebie wielu żelaznych ludzi. Gdy zgromadzeni przekrzykiwali się, jeden z ludzi Eurona zadął w róg. Dźwięk rogu był potężny i nieznośny dla słuchających, sam róg jest czarny, większy niż człowiek i opatrzony valyriańskimi znakami, które rozjaśniają się w miarę jak dźwięk rogu przybierał na sile. Euron opowiada zgromadzonym o swoich wyprawach, w których dotarł aż do Asshai w Cieniu. Plan Eurona jest śmiały, chce poprowadzić żelaznych w bój, który da im panowanie nad westeroskim światem. Chce przy pomocy trzech smoków podbić siedem królestw. Uważa, że będzie w stanie nad nimi zapanować, bowiem róg, który słyszeli zgromadzeni na wiecu, jest smoczym rogiem z dawnej Valyrii, dającym władzę nad smokami. Jego dary dla uczestników wiecu były bogate. Coraz więcej zgromadzonych wykrzykiwało jego imię.

Zręczny Dick jest przewodnikiem Brienne i Poda. Zgodnie z umową prowadzi ich do ruin Szeptów. Panuje tu specyficzna atmosfera, Brienne odczuwa podświadomy niepokój, ale zauważa ślady ludzi i postanawia ich poszukać. Ludźmi ukrywającymi się w Szeptach są Krwawi Komendianci: błazen Shagwell, Timeon i Pyg. Okaleczają, a następnie zabijają Zręcznego Dicka. Brienne pyta ich, czy nie widzieli córki lorda Starka z Winterfell. Zdaniem Shagwella, Brienne powinna odszukać Ogara, bowiem z informacji uzyskanych od jednego z ludzi Berica, to on skradł Starkównę wędrującą do Riverrun. Brienne zabija Pyga, następnie Dornijczyka Timeona. Gdy grzebie Zręcznego Dicka, atakuje ją błazen Shagwell. Jego Brienne również pokonuje. Pod koniec starcia pojawia się ser Hyle Hunt, któremu lord Randyll polecił śledzić Brienne w jej poszukiwaniach Sansy.

Arianne Martell wraz ze swymi towarzyszami wyjechała ze Słonecznej Włóczni i zatrzymała się w dawnej oazie Shandystone. Księżniczce towarzyszą sprawdzeni przyjaciele oraz ser Gerold Dayne, Ciemna Gwiazda, najprzystojniejszy i najniebezpieczniejszy z wojowników Dorne. Przy wieczornym ognisku wymieniają się plotkami, powtarza się pogłoska o zerwaniu przez Złotą Kompanię kontraktu z Myr. Arianne jest przekonana, że to jej brat przekupił najemników, by wsparli go w walce o jego prawa do dornijskiego tronu. Ciemna Gwiazda podejrzewa, że plan Arianne ma na celu uwolnienie Żmijowych Bękarcic i dokonanie zemsty za Ellię i Oberyna. Aerys Oakheart przywozi księżniczkę Myrcellę do obozowiska Arianne. Ku zaskoczeniu małej księżniczki towarzysze Arianne tytułują ją królową i tłumaczą, że zgodnie z prawem dornijskim Żelazny Tron należy do niej. Aerys przynosi wieści o śmierci Tywina Lannistera. Drużyna Arianne jedzie przez całą noc, a kolejnego dnia dociera do rzeki zwanej Zieloną Krwią. Tam, zamiast towarzyszy Garina, czeka na nich Areo Hotah i jego ludzie. Hotah wzywa towarzyszy Arianne do poddania się, ale ser Aerys atakuje go. Królewski gwardzista ginie w starciu z halabardnikiem, Ciemna Gwiazda wykorzystuje zamieszanie i tnie mieczem Myrcellę, raniąc i okaleczając dziewczynkę, po czym ucieka.

Arya rozpoczyna naukę w domu Boga o Wielu Twarzach. Do świątyni przychodzi wielu ludzi, aby się pomodlić, niektórzy przychodzili po śmierć, najmniej zaś było takich, którzy prosili o rozmowę z miłym staruszkiem i mieli okazję wejść do świątynnego sanktuarium. Arya w głębi serca nadal jest Aryą Stark z Winterfell. Oczywiście nie zdradza tego staruszkowi, ale on wyczuwa jej prawdziwe intencje. Wskazuje, że Dom Czerni i Bieli to nie przytułek dla sierot, i że jeśli chce, może go w każdej chwili opuścić, ale nie będzie dla niej powrotu. Pobyt w Domu wiąże się z koniecznością pracy. Arya najczęściej pomaga w kuchni, po za tym sprząta, sortuje ubrania zmarłych, a każdego ranka wraz z miłym staruszkiem obchodzi świątynię w poszukiwaniu zwłok. Staruszek każe Aryi pozbyć się całego doczesnego majątku, mówi, że służąc Bogu o Wielu Twarzach, będzie musiała całkowicie wyrzec się siebie. Dziewczynka nocą wrzuca wszystko co ma do jednej z braavoskich rzek – wszystko, poza otrzymanym od Jona Snow mieczem, Igłą, którą ukrywa pod jednym z nadrzecznych stopni. Arya zostaje nowicjuszką, jej opiekunką jest dziewczynka, która uczy jej języka braavoskiego oraz rozpoznawania kłamstw, a Arya szkoli ją z języka powszechnego. Po kilku tygodniach miły staruszek wysyła ja poza Dom Czerni i Bieli. Dziewczynka ma pracować u handlarza ryb jako Cat, sierota z Królewskiej Przystani.

Pod Orle Gniazdo przybywają wraz ze swą armia lordowie deklaranci, ludzie, którzy zawarli pakt, w którym przysięgali bronić małego Roberta Arryna, Doliny i siebie nawzajem. Deklaranci mają wątpliwości co do szczerości intencji Littlefingera. Ograniczają dostawy prowiantu do Orlego Gniazda i osobiście przybywają do zamku, by złożyć hołd Robinowi. Alayne Stone ma przygotować spotkanie lorda Petyra z deklarantami. Dziewczyna obawia się tego spotkania, bowiem jeden z gości, Spiżowy Yohn, przebywał w Winterfell i mógł w niej rozpoznać Sansę Stark. Deklaranci przemawiają jednym głosem, domagając się wyjazdu Littlefingera z Orlego Gniazda i przekazania małego Roberta na wychowanie do Spiżowego Yohna. Robin nauczy się tam walczyć, maester Yohna być może będzie umiał sobie poradzić z jego atakami i chłopiec zyska okazję do kontaktu z rówieśnikami. Deklaranci podkreślają, że Littlefinger nie pochodzi z Doliny i nie może stanowić o jej losach. Prawo to nie przysługiwało ich zdaniem także Lysie, gdyż i ona nie miała w żyłach krwi Arrynów. Lyn Corbay proponuje, by spór pomiędzy Baelishem a Deklarantami rozstrzygnął miecz, ale jego towarzysze wskazują, iż jako goście nie mogą walczyć z Littlefingerem, a powtarzanie precedensu Freyów byłoby niegodnym zachowaniem. Petyr Bealish wykorzystuje fakt, że podczas rokowań Corbay wyciągnął broń. Oskarża Deklarantów o fałsz, domagając się zakończenia oblężenia i proponując, iż w ciągu roku zaprowadzi pokój w Dolinie. Zapewnia, iż jeśli w ciągu roku nie zaprowadzi porządku w Dolinie, to zrezygnuje z tytułu lorda protektora i obiecuje ułaskawienie Deklarantom. Rokowania kończą się skromną ucztą, w której biorą udział Deklaranci, za wyjątkiem Spiżowego Yohna i Corbaya, którzy zdążyli już opuścić Orle Gniazdo. Sansa nocą odwiedza komnatę Littlefingera, chcąc poznać jego plany. Petyr wyjawia jej, że w ciągu roku większość Deklarantów umrze. Potwierdza też jej przypuszczenia, że Lyn Corbay został przez niego przekupiony.

Tommen pod wpływem Margaery prosi matkę, by zezwoliła mu zasiadać na Żelaznym Tronie i brać udział w posiedzeniach małej rady, ale Cersei nie zamierza się dzielić władzą. Maester Pycelle informuje o zabiciu ser Davosa przez Wymana Maderly’ego. Cersei obiecuje odesłać dziedzica Białego Portu. Do Królewskiej Przystani przybywa emisariusz Żelaznego Banku z Braavos z żądaniem zwrotu pożyczonych pieniędzy, ale królowa zbywa jego prośby. Ser Osmund zdaje Cersei relację z prób nawiązania romansu z Margaery, podejmowanych przez jego brata. Uważa, że Margaery podoba się Osney, ale towarzyszące jej nieustannie damy dworu oraz minstrele wykluczają podjęcie jakichkolwiek prób uwiedzenia dziewczyny. Tommen pod wpływem Margaery ćwiczy walkę kopią. Instrukcji udziela mu ser Loras Tyrell, którym młody władca jest zauroczony. Wszyscy znakomicie się bawią, ale przybycie Cersei zauważalnie pogarsza atmosferę. Loras sugeruje królowej regentce, że nie ma nikogo, kto lepiej włada mieczem i kopią niż on, i że to jemu powinna powierzyć stanowisko dowódcy zbrojnych w Królewskiej Przystani. Cersei odmawia i zastanawia się nad sprowadzeniem szermierza z Dorne na to stanowisko. Qyburn referuje królowej plotki i raporty. Potwierdza się informacja o buncie niewolników w Astaporze i Meeren, coraz częściej pojawiają się plotki o smokach. Cersei lekceważy te wieści, podobnie jak informacje o księżniczce Arianne i jej przyjaciołach. Królowa wyraża zgodę na to, by Qyburn przejął kolejnych ludzi, potrzebnych mu do eksperymentów. Tym razem pada na komendiantów, którzy mają pecha wystawić sztukę graniczącą – zdaniem Cersei – ze zdradą. Cersei spożywa kolację z lady Falyse i jej mężem, manipulując tak, by przekonać mężczyznę do zabicia Bronna, którego podejrzewa o ukrywanie Krasnala.