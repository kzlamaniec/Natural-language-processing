Na żądanie Hyle Hunta Brienne zgadza się zabrać głowy zabitych Komediantów do lorda Randylla. Tarly sugeruje Dziewicy z Tarthu, żeby wracała na Szafirową Wyspę, ale ona odmawia, na co lord oznajmia jej, że póki on włada Stawem Dziewic, Brienne ma tu zakaz wstępu. Dziewczyna postanawia sprawdzić trop mówiący, iż Sansa wpadła w ręce Sandora Clegane. Hyle Hunt zasięga języka i potwierdza, iż Ogar zabił trzech ludzi swego brata w gospodzie na rozstaju dróg, a następnie udał się w kierunku Solanek na poszukiwanie statku.

Nie potwierdziła się informacja, że Sandor łupi ludzi wspólnie z Dondarrionem, bowiem Bractwo Bez Chorągwi przysięgło, że powiesi Ogara za to, co uczynił w Solankach. Sandora prostaczkowie nazywają Wściekłym Psem z Solanek i nienawidzą za spalenie miasta, pomordowanie miejscowych dzieci, gwałty i okaleczenia kobiet. Do tego portu zmierza również septon Meribald, który objeżdża okolicę z prowiantem dla biednych. Brienne i Podric Payne towarzyszą mu. Także ser Hyle postanawia się do niego przyłączyć, porzucił bowiem służbę u lorda Randylla i jest odtąd wędrownym rycerzem. Tereny, które przemierzają, nie są zniszczone w wyniku działań wojennych, a lud je zamieszkujący stara się trzymać z dala od polityki wielkich lordów. Septon Meribald opowiada o banitach, o ludziach zwanych złamanymi i przyznaje, że jako młody chłopak brał udział w wojnie dziewięciogroszowych królów.

 

Sam Tarly i jego towarzysze dotarli do Braavos. Bard Dareon włóczy się po gospodach i burdelach. Zarabia na swe przyjemności śpiewaniem i odmawia wspierania Sama, maestra Aemona i Goździk. Staruszek czuje się coraz gorzej, Sam wydał większość ich majątku na uzdrowiciela, ale ten rzekł, iż nie jest w stanie wyleczyć starości. Choroba maestra pokrzyżowała im plany: statek, na którym mieli opłacone miejsca, odpłynął bez nich. Aemon, odkąd nasłuchał się od Dareona plotek o smokach, nalega, by Sam zbadał prawdziwość tych pogłosek i przyprowadził do niego marynarza, który opowie mu o smokach. Chłopak szuka brata z Nocnej Straży po szynkach i zamtuzach, ale Dareona nigdzie nie ma. Spotyka za to dwóch zbirów i tylko interwencja szczupłej dziewczynki sprzedającej małże ratuje Tarly’ego z opresji. Dziewczynka rozmawia chwilę z Samem, przedstawia się imieniem Cat i podpowiada mu, gdzie znajdzie Dareona. Faktycznie, jest on we wskazanym burdelu i znakomicie się tam bawi. Rozgoryczony Sam czyni mu wyrzuty, a następnie wszczyna bójkę. Interweniująca ochrona lokalu wrzuca Tarly’ego do kanału. Chłopak niemal się topi, ale z wody wyciąga go jeden z czarnoskórych klientów przybytku, członek załogi „Cynamonowego wiatru”, który zapewnia Sama, że zna smoki z marynarskich opowieści.

 

Jaime Lannister otrzymuje od królowej regentki polecenie udania się do Dorzecza. Ma zdobyć Riverrun, pokonać Blackfisha i zaprowadzić porządek w Harrenhall. Królobójca próbuje się wykręcić od tego zadania ze względu na przysięgę złożoną niegdyś lady Catelyn, że nigdy nie będzie walczył z rodem Starków ani Tullych, ale Cersei nie zamierza zmienić zdania. Królowa nakazuje bratu wyznaczyć ser Osmunda na dowódcę Gwardii Królewskiej na czas jego nieobecności. Jaime nie może pozbyć się wspomnienia słów wypowiedzianych przez Tyriona, oskarżających Cersei o utrzymywanie stosunków seksualnych z Lancelem, Osmundem Kettleblackiem, a być może także z błaznem, Księżycowym Chłopcem.

Przed opuszczeniem stolicy Królobójca przymocowuje do kikuta prawej ręki wykonaną ze złota dłoń. Zabiera ze sobą niemego kata, Illyna Payne, oraz swego dobrego znajomego Addama Marbranda, i na czele kilkusetosobowego oddziału wyjeżdża z Królewskiej Przystani. Zauważa przy tym, że prostaczkowie znacznie większy entuzjazm okazywali niedawno wojskom Tyrellów.

Nocami Królobójca ćwiczy walkę na miecze z milczącym Illynem. Za każdym razem przekonuje się boleśnie, jak fatalnie radzi sobie z walką lewą ręką. Im są dalej od Królewskiej Przystani, tym więcej zniszczeń wojennych mijają po drodze. Spalone wsie, zarośnięte chwastami pola, puste gościńce i zuchwałe wilcze hordy, panujące niepodzielnie od zmierzchu do świtu to powszechny widok na ziemiach spustoszonych najpierw przez Amory’ego Lorcha, a następnie przez zbrojnych Karstarków. Jaime zamierza zaprowadzić pokój w Dorzeczu. Wiesza schwytanych banitów i udaje się do Harrenhall, gdzie nadal stacjonują ludzie ser Gregora Clegane. Potwierdzają oni, że Ogar zabił trzech ludzi Góry w gospodzie na rozstaju dróg. Nie próbowali pomścić swych towarzyszy, gdyż zdawali sobie sprawę z tego, że Sandora będzie im trudno pokonać. Jaime żąda zebrania wszystkich jeńców. Ludzie Góry pokazują mu głowę Vargo Hoata i opowiadają, jak ser Gregor po kawałku obcinał ciało najemnika, karmiąc „koźliną” jego i pozostałych jeńców. Jaime postanawia zostawić zamek we władaniu ser Bonifera Hasty’ego, rycerza, który słynął ze spokoju i pobożności. Z poprzedniej załogi zamku pozostało trzech ludzi starej lady Went, natomiast Dzielni Kompanioni jak jeden mąż porzucili Vargo Hoata. W lochach znajdowało się wielu ludzi z Północy, w tym ostatni żyjący syn lorda Manderly’ego, który odzyskuje wolność i zostaje odesłany do Białego Portu. Jaime rozmawia z pobożnym ser Bonifertem. Zgadza się zabrać ze sobą ludzi ser Gregora i służącą Pię, której swobodne obyczaje przeszkadzają Hasty’emu. Kasztelan Harrenhall zapowiada, że wraz z Randyllem Tarlym oraz Lancelem zaprowadzą porządek w okolicy. Wieczorem Królobójca szuka miejsca, w którym mógłby poćwiczyć z ser Illynem. Dociera do dołu na niedźwiedzia, tego samego, z którego swego czasu wyratował Brienne. Napotyka tam Ronneta Conningtona i obaj wspominają Dziewicę z Tarthu. Connington przyznaje, że był z dziewczyną zaręczony, ale wyraża się o niej obraźliwie, za co Jaime uderza go w twarz swoją złotą dłonią i nakazuje szacunek w wypowiadaniu się o szlachetnie urodzonej damie.

Cersei ze swą nową przyjaciółką, Taeną Merryweather, udaje się do Septu Baleora. Po drodze plotkują na temat Margaery i jej dworu. Cersei namawia Taenę, by sprowadziła swego syna na dwór królewski, ale Myrijka udziela pokrętnych odpowiedzi. Relacje między dworem królewskim a Wiarą są coraz bardziej napięte. Nowy Wielki Septon odmawia pobłogosławienia Tommena, dopóki korona nie wznowi spłacania długu (zaciągniętego jeszcze przez Roberta Baratheona) kościołowi Siedmiu. Cersei nadal bardziej zależy na budowie nowej floty niż na dobrych stosunkach z kościołem. Na ulicach pojawia się coraz więcej Wróbli, najuboższych z braci, którzy utrzymują się z wyżebranych datków. Biwakują na miejskich placach, składują szczątki pomordowanych za wiarę duchownych wokół posągu Baleora. Królowa oskarża o te zbrodnie ludzi Północy oraz Stannisa Baratheona i jego czerwoną kapłankę, obiecuje też zemstę na winnych. Przed septem duchowni zabraniają wstępu królewskim gwardzistom, zaznaczając, że żaden uzbrojony człowiek nie ma prawa wejść do świątyni, a w domu boga ważniejsze są prawa boskie od królewskich. Cersei z trudem znosi to upokorzenie, ale ostatecznie wstępuje samotnie do budynku. Okazuje się, że nowy zwierzchnik kościoła wprowadził wiele reform w zachowaniu duchownych. Cersei nie zauważa nigdzie przedmiotów zbytku, a septoni – włącznie z tymi najznamienitszymi –szorują na klęczkach podłogę, aby modlić się poprzez pracę. Wielki Septon sprzedał większość klejnotów i drogocennych szat, i kupił za to jedzenie dla najuboższych. Królowa rozmawia z duchownym na osobności. Septon nie daje wiary zapewnieniom Cersei, że za zbrodnie dotykające w ostatnich czasach królestwo odpowiedzialni są ludzie Starków oraz Stannisa. Wskazuje, że jego informatorzy obciążają za morderstwa i gwałty Sandora Clegane’a, byłą zaprzysiężoną tarczę Lannisterów. Prośbie o pobłogosławienie króla Tommena odmawia, uzależniając udzielenie błogosławieństwa od zapewnienia pokoju w królestwie. Cersei uważa, że wróble same powinny zadbać o swoje bezpieczeństwo i godzi się na zniesienie ograniczeń wprowadzonych przed trzystu laty przez Maegora Okrutnego. Perspektywa powrotu Wiary Wojującej, w postaci odrodzenia dawnych zakonów Miecza i Gwiazdy, raduje Wielkiego Septona, który w zamian jest gotów się zgodzić na umorzenie długu korony wobec Wiary i udzielenie Tommenowi błogosławieństwa. Królowa jest z siebie niezwykle dumna, uważa, że przywrócenie Gwiazd i Mieczy przysporzy Stannisowi dodatkowych kłopotów, a Taena utwierdza ją w tym przekonaniu, komplementując jej geniusz strategiczny. W drodze powrotnej spotykają Margaery z jej orszakiem, wracających z przejażdżki do lasu.

 

Victarion Greyjoy wraz ze swą załogą dokonuje abordażu na jeden z okrętów Tarczowych Wysp. Zwycięstwo przychodzi im łatwo, choć młody lord Talbert Serry walczy dzielnie, m.in. rani Victariona w dłoń. Kapitan żelaznych ludzi pokonuje rycerza i wyrzuca go za burtę. Po zwycięstwie oddaje zdobyczny statek jednemu ze swych podwładnych. Radość z wygranej mąci wrażenie, że ten sukces zostanie zaliczony na konto Wroniego Oka. Dzięki wygranej walce przed żelaznymi ludźmi stanie otworem rzeczna droga sięgająca w głąb ziem Tyrellów, którą można dotrzeć aż do Gorzkiego Mostu. Żeglarzom sprzyjał wiatr, co rodzi plotki o czarnoksiężnikach i kapłanach, będących na usługach Eurona. Aeron Greyjoy, Mokra Czupryna, nie zgadza się z wyborem głosujących na królewskim wiecu i próbuje podburzać żelaznych przeciwko Euronowi. Victarion nie słucha namów brata, uważając, że wynik zgromadzenia jest wiążący. Asha Greyjoy zniknęła bez śladu po zakończonym głosowaniu, z czego jej stryj się cieszy, ale ma trochę żalu do bratanicy, że nie poparła go podczas wiecu. Wbrew zwyczajom żelaznych ludzi, kobiety i dzieci z pokonanej Południowej Tarczy zostają sprzedane w niewolę. Spośród Greyjoyów tylko Czytacz Harlaw nie cieszy się ze zwycięstwa, gdyż obawia się konfliktu z potężnymi Tyrellami. Podczas uczty w zamku pokonanego lorda Hewetta Euron mianuje czterech żelaznych lordami czterech zdobytych wysp, tym samym przeciąga ich na swoją stronę i odbiera zwolenników lub dziedziców swym przeciwnikom. Wronie Oko zapowiada długi rejs w poszukiwaniu smoków. Ujarzmić je ma magiczny róg znaleziony w ruinach Valyrii. Harlan Czytacz wyraża powątpiewanie, czy najstarszy z Greyjoyów faktycznie dotarł do zniszczonych ziem smoczych władców i sprzeciwia się jego pomysłowi. Wskazuje, iż zbliżająca się zima nie sprzyja podróżom na koniec świata. Żelaźni ludzie przychylają się do tej opinii, domagając się wyprawy po łupy na położone bliżej ziemie i miasta, jak Arbor czy Wysogród. Euron nie dyskutuje ze swymi ludźmi, wymyka się z komnaty, a wkrótce wzywa Victariona. Na pytanie brata, czego chce, Euron odpowiada krótko: świata. Wronie Oko wysyła Victariona na czele Żelaznej Floty za morza, po Daenerys Targaryen, którą Euron zamierza poślubić.

 

Jaime dociera w pobliże zamku Darrych, którym włada teraz jego kuzyn, Lancel Lannister. Zamek dotknęły zniszczenia wojenne, ale Lancel w miarę możliwości zaprowadził porządek. Jaimego wita miejscowy maester, bowiem nowy lord okolicznych ziem spędza większość czasu na modlitwie. Podczas wieczornej uczty Jaime rozmawia z młodą żoną swego kuzyna, Ami, która jest córką Meretta Freya, jego towarzysza z czasów młodości, niedawno powieszonego przez lady Stoneheart. Ucztujący wymieniają informacje na temat banitów. Wśród tych, którzy zabili Meretta, nie było Berica Dondarriona ani Thorosa, zaś bandą dowodziła tajemnicza, małomówna kobieta, o straszliwych oczach i twarzy naznaczonej bliznami. Amy, żona Lancela, błaga Jaimego, by pozostał z nimi i pomógł im w walce z banitami.Królobójca doradza objęcie opieką wieśniaków, którzy – gdy będą dobrze traktowani – stracą powód udzielania wsparcia ludziom Dondarriona. Ponownie powtarzają się plotki o spustoszeniach, jakich w Solankach rzekomo dokonał Sandor. Świadkowie potwierdzają, że za morderstwami stoi banda dowodzona przez człowieka w charakterystycznym psim hełmie na głowie. Jeden z podwładnych Jaimego obiecuje, iż po poddaniu się Riverrun powróci, by pomóc mieszkańcom zamku Darrych pokonać banitów. Jaime rozmawia z Lancelem. Jego kuzyn stał się dewotem, który modlitwą próbuje odpokutować grzechy. Lancel przyznaje się do udziału w zabiciu króla Roberta Baratheona oraz do odbywania stosunków seksualnych z Cersei. Nieświadomie przyczynił się też do śmierci poprzedniego Wielkiego Septona poprzez wyznanie mu swoich grzechów po bitwie nad Czarnym Nurtem. Lancel deklaruje, iż zamierza wrócić do Królewskiej Przystani, złożyć śluby i przystąpić do reaktywowanego zakonu Synów Wojownika. Dzień kończy się dla Jaimego treningiem z Illynem Payne’em.

 

Brienne i jej towarzysze docierają na Cichą Wyspę, septor położony na wyspie, którego mieszkańcy pokutują za grzechy poprzez kontemplację, modlitwę i milczenie. Wędrowców na Cichą Wyspę prowadzi septon Meribald, który dobrze zna drogę, ukrytą wśród ruchomych piasków. W klasztorze spotykają wielu milczących braci, w tym chromego nowicjusza zajmującego się grzebaniem ciał przyniesionych przez wodę. Brienne i jej towarzysze spożywają kolację z zakonnikami. Po wieczerzy Starszy Brat, zakonnik dysponujący darem uzdrawiania, który bardziej przypomina zabijakę niż uzdrowiciela, rozmawia z dziewczyną. Dziewica z Tarthu wspomina, iż poszukuje Ogara i Sansy Stark. Starszy Brat informuje ją o śmierci Sandora Clegane’a, dla którego obrażenia jakie odniósł podczas walki w gospodzie z ludźmi swego brata okazały się zbyt poważne. Zakonnik znalazł go umierającego nad rzeką, pochował, a na jego grobie pozostawił charakterystyczny psi hełm, który ktoś sobie przywłaszczył, a teraz dokonuje rozbojów, gwałtów i morderstw na konto Ogara. Starszy Brat opowiada też o swojej przeszłości, o życiu, jakie prowadził jako żołnierz, o swej śmierci w bitwie pod Tridentem i o odrodzeniu na Cichej Wyspie. Namawia Brienne, by porzuciła swe poszukiwania i wróciła do domu. Dziewczyna rewanżuje się swoją, pełną goryczy, historią.

Ludzie Tyrellów przynoszą wieści o wyczynach Żelaznej Floty i o zajęciu przez nich Tarcz. Cersei podejrzewa, że Żelaźni działają z poduszczenia Stannisa. Doradza Margaery, by to Wysogród odpowiedział na prośby o pomoc wystosowane przez lordów Tarcz, ale większość sił Tyrellów bierze udział w oblężeniu Końca Burzy. Cersei zgadza się na wycofanie floty Redwyne’ów spod Smoczej Skały tylko pod warunkiem wcześniejszego zdobycia Końca Burzy. Loras błaga królową regentkę o zgodę na to, by to on dowodził atakiem na Smoczą Skałę, bowiem dwa równoległe oblężenia zajmują zbyt wiele czasu. Aurane Waters udostępnia ser Lorasowi jeden z okrętów zbudowanych przez Cersei. Królowa ma coraz większe problemy z maestrem Pycelle’em, który kwestionuje jej decyzje i zgłasza obiekcje co do wydawanych poleceń. Starzec odradzał wysłanie poselstwa do Dorne w poszukiwaniu kandydata na dowódcę zbrojnych Królewskiej Przystani, podobnie jak skrytykował porozumienie zawarte przez Cersei z Wiekim Septonem, a dotyczące ponownego powołania zakonów rycerskich.

Qyburn wspomina o niesamowitym obrońcy, jakiego wkrótce będzie mógł zaprezentować królowej. Gwarantuje, że nikt z żywych mu nie sprosta i będzie to rycerz tak wspaniały, że będą o nim śpiewać pieśni. Późną nocą Cersei odwiedza lady Falyse Stokeworth. Jej mąż, zamiast skrytobójczo zamordować Bronna, wyzwał go na pojedynek. Doświadczony najemnik szybko poradził sobie z ser Balmanem, a przed śmiercią wyciągnął z niego informacje na temat królowej Cersei, która zainspirowała to zdarzenie. Następnie przepędził lady Stokeworth i zgarnął cały jej majątek. Falyse nie chciała słuchać Cersei, która sugerowała jej wstąpienie do zakonu milczących sióstr, więc została przez królową oddana Qyburnowi do jego tajemniczych eksperymentów. Uwieńczeniem bezsennej nocy lwicy, pełnej wina i nagłych wieści, jest seks z lady Taeną.

 

Namiestnik Zachodu, a zarazem kuzyn Jaimego, ser Daven Lannister, przybywa do obozu Królobójcy i referuje mu, jak przebiega oblężenie Riverrun. Rymman Frey wzniósł szafot i codziennie stawia na nim Edmure’a Tully’ego. Grozi, że go powiesi, jeśli zamek się nie podda. Blackfish nie przejmuje się tymi pogróżkami, a oblegający nie są w stanie przeprowadzić żadnej sensownej akcji. Armię Freyów i lannnisterskie wojska otaczają banici, którzy wieszają schwytanych żołnierzy, a nocami palą ogniska ku czci R’hllora. Ryman Frey próbował po pijanemu przekonać Blackfisha do poddania zamku, ale Brynden nie chciał z nim rozmawiać, tylko wpakował strzałę w konia rycerza. Stwierdził przy tym, że na kogoś tak obmierzłego nie będzie marnował słów. Jaime przybywa do obozowiska i widzi, że wśród zgromadzonych nie ma zbyt wielu rodów Północy, które ponownie przysięgły wierność królowi Tommenowi. Postanawia jak najszybciej zakończyć oblężenie i umawia się z Blackfishem na negocjacje. Jaimego odwiedza jego ciotka, Genna Lannister. Jest to ożeniona z Emmonem Freyem matka Cleosa Freya, z którym Królobójca podróżował do Królewskiej Przystani. Jaime naciąga nieco fakty i opowiada o odwadze ser Cleosa oraz o jego bohaterskiej śmierci. Emmon Frey zanudza wszystkich domaganiem się respektowania jego praw do Riverrun. Genna rozmawia ze swym bratankiem o sytuacji politycznej w kraju, krytykuje pomysł ponownego uzbrojenia Wiary i poczynania Cersei jako regentki. Na koniec stwierdza, że to Tyrion, nie Jaime, jest „prawdziwym synem Tywina Lannistera”.

 

Cat znad kanałów spędza w pracy kolejny dzień. Sprzedaje małże, ostrygi, omułki i sercówki. Raz w miesiącu, podczas nowiu księżyca, udaje się do Domu Czerni i Bieli, i spędza tam trzy dni. Miły staruszek każe jej kształcić się nieustannie. Za każdym powrotem do świątyni Boga o Wielu Twarzach Cat ma obowiązek opowiedzieć o trzech rzeczach, o których się dowiedziała. Mogą to być nowe słowa, plotki lub informacje, tajemnice, żarty albo sztuczki stosowane przez rzemieślników Braavos. Cat nocami śni wilcze sny, a dnie spędza na handlu w Porcie Łachmaniarza. Ma tam wielu przyjaciół wśród marynarzy, komediantów i tragarzy. W jednym z burdeli spotyka Dareona, minstrela, niegdyś brata z Nocnej Straży. Dziewczynka złości jego widok, bowiem uważa, że miejsce Dareona jest na Murze. Wychodzą wspólnie z lokalu, Cat wraca do swego pracodawcy, a minstrel udaje się do kolejnej oberży, lecz po drodze ginie zabity przez Aryę. Dziewczynka zabiera mu buty i – ponieważ tej nocy przypadał nów – udaje się do Domu Czerni i Bieli. Tam uczy się o truciznach. Odkrywa przy tymże Jaqen H’ghar do zabicia Weese’a, prawdopodobnie posłużył się krwią bazyliszka. Kapłanka, która szkoli Aryę, opowiada jej historię swego życia. Mała wilczyca informuje miłego staruszka o śmierci Dareona, wspominając, że zabiła go Arya z rodu Starków. Mleko, które dziewczynka otrzymuje do picia przed snem, ma gorzki posmak. Rankiem Arya budzi się ślepa.

Sam, Goździk i maester Aemon płyną na „Cynamonowym Wietrze” w kierunku Starego Miasta. Gdy są w pobliżu Dorne, staruszek umiera, choć wcześniejsza informacja o wykluciu smoków przez Daenerys dodała mu sił. Krótko przed śmiercią Aemon dochodzi do wniosku, że to Daenerys jest „księciem, którego obiecano” z przepowiedni. Maester ma świadomość, że jego czas dobiega końca, prosi więc Sama, by udał się do Cytadeli i opowiedział tamtejszym uczonym wszystko o upiorach, białych wędrowcach i nagłym zimnie. Aemon uważa, że Melisandre okłamuje siebie i innych, gdy nazywa Stannisa imieniem Azora Ahai. Miecz, który posiada król ze Smoczej Skały, mimo iż świeci jasno, nie wydziela ciepła, więc nie jest to Światłonośca, a podążanie za fałszywym światłem przyniesie ludzkości więcej zła niż dobra. Staruszek zaklina Sama, by przekonał któregoś z uczonych w Cytadeli, by udał się do Daenerys i służył jej radą oraz pomocą. Sam sędziwy maester strasznie żałuje, że nie ma tylu sił, by pojechać do ostatniej z Targaryenów i być jedną z głów jej smoka. Po ceremonii pogrzebowej załoga „Cynamonowego Wiatru” pije rum, następnie dziewczyny z załogi zajmują się dzieckiem, a Goździk z Samem spędzają wspólnie czas w kajucie na wspominaniu maestra i – ku przerażeniu chłopaka – uprawianiu seksu. Po wytrzeźwieniu Samwell zaczyna unikać Goździk, ale po reprymendzie, jaką dostaje od córki kapitana okrętu, powraca do wspólnej kajuty.

Aurane Waters przybywa do Królewskiej Przystani z informacją o zdobyciu Smoczej Skały. Żelaźni ludzie rozzuchwalają się coraz bardziej, atakują dalej położone osady i podpływają aż w okolice Starego Miasta. Zakończenie oblężenia Smoczej Skały oznaczało, że ród Redwyne’ów może skierować swoje okręty przeciwko Żelaznej Flocie. Zdobycie Smoczej Skały wielu dzielnych rycerzy przypłaciło życiem. Ponoć poważnie ranny został także ser Loras Tyrell, który prowadził atak na mury twierdzy. Rankiem następnego dnia na dworze pojawia się kolejny łowca głów, próbujący przekonać Cersei, iż głowa karła, jaką dostarczył, należała do Tyriona. Królowa przekazuje oszusta do Qyburna. Za dnia Lwica przyjmuje kolejnych petentów, wnoszących skargi i prośby do tronu, a nocą śni dawny sen o wizycie trzech młodych dziewczyn u starej maegi. Wiedźma, potrafiąca przepowiadać przyszłość z kropli krwi, prorokuje Cersei, iż wyjdzie za króla, będzie miała trójkę dzieci (a jej mąż szesnaścioro), a królową będzie dopóki, dopóty nie zjawi się młodsza i piękniejsza, która odbierze wszystko, co jej drogie. Jej dzieci zostaną ukoronowane, następnie umrą, a ją samą czeka śmierć z ręki valonqara. Nazajutrz królowa rozmawia z Qyburnem o maegi, magii krwi, przepowiedniach, ale także o lady Falyse. Eksmaester utwierdza ją w przekonaniu, że spełnieniu się przepowiedni można zapobiec. Cersei podejmuje działania, które mają doprowadzić do upadku dziewczyny, która jej zdaniem jest tą młodszą królową z przepowiedni maegi – Margaery Tyrell.

Brienne z towarzyszami znajdują wisielców z bryłkami soli umieszczonymi w ustach. Domyślają się, że w ten sposób ukarano sprawców napadu na Solanki. Wraz z septonem Meribaldem docierają do gospody na rozstajach dróg. Gospoda zarządzana jest przez dzieci, w większości sieroty, które znalazły tu schronienie przed wojenna zawieruchą. Najstarszym z gromadki jest Gendry, pełniący obowiązki kowala. Dzieci zgadzają się przenocować Brienne, Poda, ser Hyle’a, Meribalda i Psa. Wieczorem przygotowują posiłek z wykorzystaniem prowiantu przywiezionego przez wędrownego septona. Brienne zanosi kolację Gendry’emu, a jego uderzające podobieństwo do Renly’ego Baratheona naprowadza dziewczynę na myśl, iż chłopak jest naturalnym synem zmarłego króla Roberta. Brienne nie zdążyła podzielić się tym odkryciem z młodym kowalem, bowiem do gospody przybyło siedmiu jeźdźców. Jeden z nich miał na głowie charakterystyczny psi hełm. Okazuje się nim Rorge, znany dziewczynie z czasów, gdy ona i Jaime byli jeńcami Dzielnych Kompanionów. Wojowniczce udaje się sprowokować go do walki, podczas gdy pozostali bandyci przyglądają się ich zmaganiom. Brienne liczy na to, że przeciwnik jej nie doceni i faktycznie, udaje jej się pokonać Rorge’a. Jego śmierć postanowia pomścić Kąsacz, który brutalnie atakuje Brienne, łamie jej kości i wygryza pół policzka. Ostatnim, co Brienne zapamiętuje, jest ostrze wbite w kark Kąsacza.

Jaime spotyka się z Blackfishem. Brynden Tully przypomina Lannisterowi o przysiędze złożonej lady Catelyn i sugeruje, że Królobójca powinien wrócić do lochów Riverrun. Blackfish nie błaga o życie swoje ni swego bratanka, wręcz namawia Jaimego, by powiesił Edmure’a, gdyż wszyscy są zmęczeni wystawianiem go na szafocie. Odmawia wymiany krewniaka na przebywających w Riverrun Westerlingów. Brynden odrzuca także propozycję poddania zamku na korzystnych warunkach (wolność dla obrońców, którzy złożą broń i zbroje, Blackfish może przywdziać czerń i wstąpić do Nocnej Straży). Propozycję rozstrzygnięcia konfliktu przez pojedynek reprezentantów Tully także odrzuca. Przy okazji kpi z Jaimego i jego obecnych umiejętności szermierczych. Brynden przyznaje, że nie ma takich warunków, na których zgodziłby się poddać zamek, a przystał na spotkanie tylko dlatego, że oblężenie jest nudne. Jaime zwołuje naradę wojenną, podczas której dochodzi do kłótni pomiędzy zgromadzonymi lordami. Szturm na twierdzę ma zostać przypuszczony o świcie, tymczasem Królobójca zaprowadza w swym obozie porządek. Uwalnia z szafotu Edmure’a, a ser Rymara Freya, dziedzica Przeprawy dymisjonuje i odsyła do Bliźniaków z żądaniem wydania jeńców znajdujących się w siedzibie Freyów po Krwawych Godach. Jego syna, Edwyna, Jaime mianuje dowódcą Freyów. Edmure Tully ma zostać odesłany do Riverrun. Lannister liczy, że skoro Blackfish nie chciał poddać zamku, to uczyni to jego bratanek, formalnie będący lordem Riverrun. Na pytanie Edmure’a, co się stanie, jeśli nie przystanie na korzystne warunki proponowane przez Jaimego, Królobójca zapowiada zrównanie zamku z ziemią i wymordowanie wszystkich obrońców. Dodaje, że jeśli żona Edmure’a urodzi dziecko przed zakończeniem oblężenia, to Jaime wyśle noworodka do ojca – wystrzeli malca z trebusza. Przemowie przysłuchują się służący oraz Tom Siedem Strun.

 

Cersei groźbą i szantażem wyciąga z maestra Pycelle’a informację o Margaery, która ma regularnie zamawiać u maestra miesięczną herbatę. Skarbnik, lord Gyles, w końcu umiera i królowa regentka chce przejąć jego majątek na rzecz korony. Cersei naradza się z lady Taeną nad wykorzystaniem informacji o miesięcznej herbacie Margaery. Zarzuca małej królewnie zdradę stanu. Wpada też na pomysł, by o zdradę oskarżyć nie tylko Margaery, ale także towarzyszące jej damy dworu. Taena wraz z mężem zostają zaproszeni na kolację do królowej, podczas posiłku Cersei mianuje lorda Merryweathera królewskim namiestnikiem. Towarzyszy im Błękitny Bard, ulubiony minstrel Margaery. Cersei oskarża chłopaka o romans z małą królową i oddaje go Qyburnowi, by eksmaester torturami wymusił na minstrelu odpowiednie zeznania. Cersei asystuje przy okrutnym przesłuchaniu. Tłumaczy sobie, iż wypełnia tym obowiązki względem korony. Po nocy u Qyburna Błękitny Bard składa zeznania zgodnie z życzeniem Cersei. Oskarża małą królową, jej damy dworu oraz towarzyszących im rycerzy. Cersei obiecuje mu, że jeśli podczas procesu będzie zeznawał zgodnie z jej wytycznymi, to daruje mu życie i pozwoli dołączyć do Nocnej Straży. Królowa regentka jest wyczerpana przesłuchaniem, ale wmawia sobie, że wszystko co czyni, robi dla dobra dzieci i królestwa. Zasypia, ale dręczą ją koszmary, po obudzeniu opowiada Taenie wszystko, co swego czasu wyprorokowała jej maegi Żaba. Podczas rozmowy z Tommenem pada imię Margaery, która, mimo iż trzykrotnie zamężna, nadal obchodzi Dzień Dziewicy i modli się w tym dniu w sepcie, który pozostawał zamknięty dla mężczyzn oraz kobiet zamężnych i wdów. Cersei wpada na pomysł oskarżenia Margaery o sprofanowanie świętych obrzędów. Namawia ser Osneya, by udał się do Wielkiego Septona i wyznał mu, iż utrzymywał stosunki z Margaery i jej kuzynkami. Osney, ku zaskoczeniu Cersei, ma pewne opory moralne przed okłamaniem duchownego, więc królowa uwodzi go, by zrobił to, czego ona sobie życzy.

Arianne Martell od czasu nieudanego porwania księżniczki Myrcelli pozostaje zamknięta w wieży. Nie widuje nikogo poza służbą, która dostarcza jej jedzenie, sprząta komnatę, pomaga w toalecie i nie odzywa się do niej ani słowem. Próby zastraszenia i zmiękczenia służących nic nie dają, jej pytania i polecenia są ignorowane. Z rozrywek Arianne dysponuje naukowymi traktatami oraz stołem wraz z figurami do cyvasse. Dziewczyna opłakuje ser Aerysa, zastanawia ją los jej towarzyszy, a zwłaszcza Żmijowych Bękarcic. Początkowo pełna buntu, z czasem pokornieje, by po paru tygodniach pogrążyć się w apatii. W końcu przychodzi czas na poważną rozmowę ojca z córką. Arianne, choć obiecywała sobie błagać ojca o wybaczenie, nie może znieść jego pozornej obojętności. Wypomina mu snute przez niego plany jej zamążpójścia, zarzuca faworyzowanie synów. Doran w końcu tłumaczy córce motywy swego postępowania. Wyjaśnia, że do Dorne zmierza kolejny królewski gwardzista, ser Balon Swann, wiozący czaszkę ser Gregora. Swannowi będzie trzeba wyjaśnić okoliczności okaleczenia Myrcelli (która po ataku Ciemnej Gwiazdy straciła ucho i ma bliznę na twarzy) oraz śmierci ser Aerysa. Arianne sugeruje, by całkowitą odpowiedzialnością za te wydarzenia obciążyć Gerolda Dayne. Księżniczka zarzuca ojcu nadmierną wyrozumiałość dla wrogów. Doran wyjaśnia, że od kilkunastu lat pracował nad upadkiem rodu Lannisterów, ale przed śmiercią Tywina chciał mu odebrać wszystko, co było mu drogie. Arianne miała wyjść za mąż za Viserysa Targaryena, ale plany te pokrzyżował khal Drogo, który zabił młodzieńca.

 

Mieszkańcy Orlego Gniazda szykują się do opuszczenia twierdzy. Na czas zimy przenoszą się do Księżycowych Bram. Mały Robin histeryzuje. Chłopiec od śmierci matki nie chce opuszczać bezpiecznego zamku, ale Alayne Stone przekupstwem i manipulacją skłania go do zmiany decyzji. Grupę sprowadza w dół Mya Stone, której towarzyszy Myranda, zwana Randą, córka lorda Nestora. Myranda jest wesołą dziewczyną, przed którą Littlefinger ostrzegł Sansę, aby uważała, co przy niej mówi. Randa informuje Alayne o spodziewanym szybkim powrocie lorda Baelisha, przekazuje jej też plotki ze świata: o tym że Riverrun się poddało, o nowym Wielkim Septonie oraz nowym lordzie dowódcy Nocnej Straży, Jonie Snow. Rozmawiają też o swych towarzyszach. Myranda sugeruje, że Littlefinger powinien czym prędzej się ożenić. Do Księżycowych Bram docierają po północy, bardzo zmęczeni, ale Alayne musi jeszcze spotkać się z Littlefingerem. Petyr zatrudnia trzech wędrownych rycerzy, ser Byrona, ser Morgartha i ser Shadricha, i przedstawia im swoją nieślubną córkę, Alayne. Petyr opowiada dziewczynie o Cersei i jej chaotycznych rządach w Królewskiej Przystani, zapowiada też, że ma dla Alayne prezent, kontrakt małżeński. Littlefinger wykupił długi niektórych lordów, m.in. lady Anyi Waynwood, i udało mu się przekonać lady Anyę do zaręczenia jej podopiecznego, Harrolda Hardynga, zwanego Harrym Dziedzicem, z Alayne Stone. Harry, mimo iż jest kuzynem lady Waynwood, nie dziedziczy majątku po niej, a po małym Robercie Arrynie. Kiedy Robin umrze, Harry jako dziedzic Arrynów obejmie Dolinę, a chorążowie Jona Arryna udzielą mu swego poparcia. Dzięki małżeństwu z Sansą będzie mógł otrzymać także Winterfell. Dziewczyna słuszne dedukuje, że tak naprawdę nie chodzi o zapewnienie Dziedzicowi władzy nad Północą, ale – oddanie Doliny pod kuratelę Sansy.

 

Ciężko ranna Brienne gorączkuje. Śni jej się walka z Kąsaczem, śnią jej się ludzie, których zabiła, widzi też innych zmarłych. Ku rozbawieniu banitów wzywa pomocy Jaimego. Wśród banitów widzi Ogara, człowieka w żółtym płaszczu i z psim hełmem na głowie, który zapowiada, że ją zabije. Dziewczyna przywołuje prawo gościnności, przypomina że w gospodzie łamała się chlebem z tamtejszymi dziećmi, ale eskortujący ją banici stwierdzają, że prawo gościnności nie znaczy już tyle co kiedyś. Brienne zostaje odtransportowana do kryjówki, nadal ma gorączkę, jest półprzytomna, śnią jej się koszmary. W kryjówce spotyka Thorosa, kapłana czerwonego boga, który częstuje ją jedzeniem i chwilę z nią rozmawia. Mówi, że lord Beric opuścił już ten świat, w hełmie Ogara chodzi teraz Cytryn, septona Meribalda banici puścili wolno, ale pozostali jej towarzysze czekają na sąd. Nadchodzi czas sądu nad Brienne. Zakapturzona Pani Kamienne Serce oskarża ją o zdradę i złamanie złożonej niegdyś przysięgi. Brienne w swej rozmówczyni rozpoznaje Catelyn Stark, a Thoros opowiada, jak po znalezieniu jej ciała Harwyn, dawny sługa Starków, błagał go o ofiarowanie lady ostatniego pocałunku, lecz on odmówił, bowiem Catelyn zbyt długo pozostawała martwa. Wówczas Catelyn ucałował Beric Dondarrion i kobieta ożyła. Kamienne Serce domaga się od Brienne życia Jaimego Lannistera. Daje jej do wyboru miecz lub pętlę, na której zawiśnie. Dziewczyna początkowo odmawia dokonania wyboru. Błaga o oszczędzenie Podrica Payne’a, ale banici niezwłocznie przystępują do wykonania egzekucji. Wieszają chłopca, ser Hyle’a i Brienne. Ta ostatkiem sił wykrzykuje słowo.

 

Wielki Septon uwięził Margaery i jej młode kuzynki pod zarzutem cudzołóstwa, zdrady stanu i zdrady małżeńskiej. Rewelacje te, przekazane przez jedną z sept, a wzmocnione zeznaniami maestra Pycelle’a, stają się sensacją na dworze. Upadek Margaery Tyrell jest na rękę królowej Cersei, która uważa, że w ten sposób zapobiegła realizacji przepowiedni maegi. Regentka udaje się do Septona, pozornie w celu uwolnienia dziewcząt. Duchowny wyraża zgodę na rozmowę Cersei z Margaery w celi małej królowej. Margaery skarży się na postępowanie septona i sept, ale gdy dowiaduje się o czekającym ja procesie, szybko rozszyfrowuje intrygę teściowej i wyrzuca ją za drzwi. Królowa regentka udaje się do Wielkiego Septona i w rozmowie z nim ustala, że to Wiara będzie sądzić Margaery, a jeśli ta zażąda próby walki, to jej reprezentantem musi być jeden z Królewskich Gwardzistów. Wielki Septon odmawia oddania Cersei ser Osneya i prowadzi ją do komnaty w podziemiach. Tam więziony jest Osney Kettleblack. Okazuje się, że był przez Wiarę przesłuchiwany i ubiczowany, a im pilniej go przesłuchiwano, tym bardziej zmieniały się jego zeznania. Początkowo obciążały one Margaery, później ser Osney przyznał się do zamordowania poprzedniego Wielkiego Septona na polecenie Cersei i do seksu z królową regentką. Lwica w popłochu ucieka z lochów, ale przypomina sobie o Taenie, która wie wszystko na temat jej knowań i mogłaby zdradzić tajemnice królowej. Septy doganiają Cersei, obezwładniają, rozbierają i zamykają w zimnej celi. Królowa początkowo nastawiona jest buntowniczo, ponieważ liczy na odsiecz lannisterskich zbrojnych, ale nikt się nie zjawia. Nocą nie może spać, gdyż jest regularnie budzona przez septy, domagające się, by wyznała swe grzechy. Kolejny dzień nie przynosi zmiany. Cersei nadal przebywa w zamkniętej celi, chwilami słyszy tłum domagający się uwolnienia królowej, ale prości ludzie wykrzykują imię Margaery, nie jej. Lwicę odwiedza w celi Qyburn. Informuje ją, że czeka ją proces przed świętym trybunałem, o morderstwo, zdradę i cudzołóstwo, i ten sam trybunał ma sądzić Margaery. Błękitny Bard jest przesłuchiwany w świątyni, ale składa zeznania zgodnie z wytycznymi Cersei i Qyburna. Eksmaester został usunięty z małej rady, Kettleblack nie dowodzi już miejską strażą, zaś królestwem rządzą maester Pycelle i Harys Swyft, którzy wystosowali apel do Kevana Lannistera, by powrócił z Casterly Rock i objął regencję w państwie. Mace Tyrell przerwał oblężenie Końca Burzy i wraz ze swymi wojskami kieruje się do Królewskiej Przystani. Do stolicy zmierza też Randyll Tarly ze swymi ludźmi. Merryweather na wieść o kłopotach Cersei złożył swój urząd i wraz z żoną uciekł do swej twierdzy. Aurane Waters wypłynął ze swą flotą na morze i niektórzy podejrzewają, że chce się przyłączyć do Stannisa, zaś inni, iż planuje karierę pirata. Qyburn ma dla Cersei obrońcę, potężnego męża, którego nikt w Siedmiu Królestwach nie byłby w stanie pokonać, ale nie może skorzystać z jego usług, bowiem nie jest on Królewskim Gwardzistą. Królowa wie, że trybunał osądziłby ją sprawiedliwie, jedyną szansą dla niej jest próba walki. Wydaje Qyburnowi polecenie wysłania do Jaimego listu z błaganiem o ratunek.

 

Edmure Tully zgodnie z oczekiwaniem Królobójcy poddaje Riverrun, ale nigdzie nie można znaleźć Blackfisha. Zaszantażowany Edmure przyznaje, że nocą uniesiono kratę w Wodnej Bramie i Brynden przepłynął pod nią. Edmure odczekał kilka godzin z poddaniem zamku, co dało jego stryjowi czas potrzebny na ucieczkę. Edmure ma się udać jako zakładnik do Casterly Rock. Z Jaimem spotykają się lady Westerling i jej córka, Jeyne, wdowa po Robbie Starku. Lannister upewnia się, że dziewczyna nie jest w ciąży, jej matka potwierdza, że dopilnowała tego na polecenie lorda Tywina. Jaime udaje się też do obozowiska Freyów, dowiaduje się tam o śmierci dziedzica Waldera Freya, powieszonego przez banitów dzień drogi od Bliźniaków i każe Freyom wydać królowi Tommenowi wszystkich jeńców trzymanych w Bliźniakach po Krwawych Godach. Część ludzi, wysłanych w pogoń za Blackfishem, wraca z niczym. Oddział utracił dwóch uzbrojonych wartowników, zaatakowanych przez wilcze stado na czele którego stała monstrualna wilczyca. Jaime zadaje sobie pytanie, czy mogła to być ta sama wilkorzyca, która swego czasu zaatakowała Joffreya. Kolejni ludzie biorący udział w oblężeniu Riverrun odjeżdżają do swych obowiązków, Królobójca udaje się do Raventree, by negocjować warunki poddania z Tytosem Blackwoodem. Następnie zamierza zaprowadzić porządek w Królewskiej Przystani: wyrwać Tommena spod wpływu Cersei, mianować nowych członków małej rady i poprosić stryja Kevana o objęcie funkcji królewskiego namiestnika. Dwóch ludzi z załogi Riverrun nie chce złożyć broni i wybiera służbę na Murze. Do Stawu Dziewic eskortuje ich Raff Słodyczek ze swymi ludźmi. Jaime śni o pełnieniu warty przy zwłokach swego ojca i o matce, która przybywa, by z nim porozmawiać. W tym śnie ma tylko jedną rękę, co go zastanawia, bo w snach zawsze miał dwie. Nocą zaczyna padać śnieg w Dorzeczu, co oznacza, że nie ma szans na kolejne żniwa i choć częściowe uzupełnienie strat spowodowanych wojną. Jaime otrzymuje list od Cersei, błagającej go o powrót do Królewskiej Przystani i o ratunek. Wrzuca pismo do ognia.

 

„Cynamonowy Wiatr” dopływa do Starego Miasta. Po drodze natyka się na statki żelaznych ludzi. Na wodach w pobliżu Starego Miasta była bitwa, w której ucierpiało wiele kupieckich i rybackich łodzi, ale na falach kołysały się także wraki dromon i drakkarów. Statek, na którym płynie Sam, zostaje poddany inspekcji przed wejściem do portu, a kapitan dokonujący kontroli opowiada im o zuchwalstwie żelaznych ludzi, którzy, wbrew swym dotychczasowym praktykom, setkami statków nękają Arbor. Tarly planuje udać się do Cytadeli, porozmawiać z maestrami, a następnie odwieźć Goździk bezpiecznie do Horn Hill. W Cytadeli długo pozostaje w poczekalni. Po kilku godzinach oczekiwania zaczepia go jeden z adeptów. Wyjaśnia Samwellowi, że musi dać urzędnikowi drobną łapówkę, bez czego nie zostanie dopuszczony przed oblicze seneszala. Chłopak przedstawia się imieniem Allerasa, Sfinksa, co Samowi przypomina stwierdzenie maestra Aemona, że sfinks jest zagadką, nie zadającym zagadki. Alleras wysłuchuje opowieści Sama, po czym zabiera go do arcymaestra Marwyna, u którego spotykają też Lea Tyrella. W pokoju maestra Marwyna płonie czarna świeca, nazywana przez adeptów świecą ze smoczego szkła . Dostarcza ona nadzwyczaj dużo światła, a jej płomień nie reaguje na podmuchy wiatru. Ma ona mieć szczególne, magiczne, właściwości. Marwyn wysłuchuje opowieści Sama i przestrzega go przed dzieleniem się tymi informacjami z pozostałymi arcymaestrami z Cytadeli, bowiem jego życie byłoby wtedy zagrożone, gdyż arcymaestrom marzy się świat bez magii, smoków i proroctw. Marwyn wierzy Samowi, że to Daenerys jest księciem, którego obiecano, wspominanym w przepowiedniach. Zamierza udać się do niej na „Cynamonowym Wietrze”, by służyć smoczej królewnie swą radą. Doradza Samowi szybką naukę i wykucie łańcucha maestra. Obecnym w jego celi adeptom nakazuje opiekę nad czarnym bratem, który odtąd będzie pomagał zajmować się krukami jednemu z adeptów, blademu i pulchnemu młodzieńcowi. Młodzieniec ten przedstawia się Samowi imieniem Pate.